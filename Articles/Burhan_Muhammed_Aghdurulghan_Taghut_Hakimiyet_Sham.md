---
title: "ئاغدۇرۇلغان تاغۇت ھاكىمىيەت ۋە نۇسرەت باھارىنى كۈتۈۋالغان ئەھلى شام"
author: "بۇرھان مۇھەممەد"
date: "2024-12-09"
source: "ئويغاقلار دۇنياسى سەھىپىسى"
category: "Political Commentary / Islamic Thought"
tags: [شام, نۇسرەت, تاغۇت, بۇرھان مۇھەممەد, زۇلۇمغا ئىسيان, شەرقىي تۈركىستان, ھەدىس]
language: "ug"
description: "بۇ ماقالىدە شامدىكى زالىم ھاكىمىيەتنىڭ ئاغدۇرۇلۇشى، شام ئەھلىنىڭ سەۋر مېۋىسى ۋە بۇ تارىخىي بۇرۇلۇشنىڭ مەزلۇم خەلقلەرگە، جۈملىدىن شەرقىي تۈركىستان خەلقىگە بېرىدىغان ئىبرەتلىرى تەھلىل قىلىنىدۇ."
---

# ئاغدۇرۇلغان تاغۇت ھاكىمىيەت ۋە نۇسرەت باھارىنى كۈتۈۋالغان ئەھلى شام

يىقىلماس ھاكىمىيەت، يېڭىلانماس تۈزۈم، ئالماشماس دۆلەت، ئۆزگەرمەس ھۆكۈمەت باقىي بولغان ئەمەس. ھەرىكەتلىك دۇنيانىڭ قانۇنىيىتىدە تۇرغۇنلۇق، ئۆزگەرمەس ئەبەدىيلىك دېگەن نەرسىگە ئورۇن يوقتۇر. زالىمنىڭ سەلتەنىتىمۇ بۇنىڭ سىرتىدا ئەمەس، ئەلۋەتتە!

سەۋر - تاقەت دېگەن بۇ ئۇقۇمنىڭ مەنىسىنىڭ «كۈچ توپلاپ تېگىش قىلىش پۇرسىتىنى كۈتۈش ۋە پۇرسەت يارىتىش» دېگەنلىك بولىدىغانلىقىغا ئىشەنگەن شام خەلقىنىڭ نۆۋەتتىكى سەۋر مېۋىسىگە مۇبارەك بولغاي! شۇنداقلا بۇندىن كېيىنكى تەقدىرىدىمۇ ئۇشبۇ سەۋر مېۋىسىنى تېتىشقا مۇۋەپپەق بولۇشىنى، قولدىن قولغا ئۆتكەن تاۋار مىسالى بىر زالىمدىن قۇتۇلۇپ ئىككىنچى زالىمنىڭ چاڭگىلىغا تۇتۇلۇشتەك مەشئۇم قىسمەتكە دۇچار بولماسلىقىنى جانابى ئاللاھتىن تىلەيمىز.



قانخور مۇستەملىكچىدىن پەرقى قالمىغان دەرىجىدە خەلقىنىڭ قېنى بىلەن ئۆرە تۇرۇپ كەلگەن زالىم ھۆكۈمداردىن قۇتۇلۇش ۋە يېڭى بىر كېلەچەككە قەدەم ئېلىش ھارپىسىدىكى بۇ سەۋر - تاقەتلىك خەلقنىڭ يېڭى بىر دەۋرگە قەدەم قويۇش ھارپىسىدا تۇرۇۋاتقان مۇشۇ كۈنلىرىدە، مۇۋەپپەقىيەت ۋە نۇسرەتنىڭ دائىم بولۇشىنى تىلەپ قالىمىز. خىيالىمىزدا ئەمەس كۆز ئالدىمىزدا، چۈشىمىزدە ئەمەس ئوڭىمىزدا يۈز بەرگەن بۇ تارىخىي بۇرۇلۇشتىن، زالىم سەلتەنەتنىڭ ئاغدۇرۇلۇشىدىن ئىبارەت بۇ ھادىسىدىن دەرس چىقىرىش، ئۈمىدۋارلىق چىرىغىنى يەنىمۇ يورۇق قىلىپ مەشئەلگە ئايلاندۇرۇش بۈگۈننىڭ ھادىسىلىرىدىن ئېلىنىدىغان قىممەتلىك ئىبرەتلەردىندۇر. 

بۇ ئورۇندا نەچچە ئون يىللاپ تۆمۈر تاپان ئاستىدا ئېزىلىپ، خورلىنىپ كەلگەن باشقا ئەل ۋە خەلقلەرنىڭمۇ شام ئەھلىنىڭ نۆۋەتتىكى مىللىي كۈرىشىدىن دەرس چىقىرىشى، ئۇلارنىڭ كۈرەش روھىدىن ئىلھام ئېلىشى مۇھىم ئەھمىيەتكە ئىگە. بۇ كۈنلەر مىللىي روھقا ۋە ئىمانىي قەدەرىيەتلىرىگە ئېسىلغان ھالدا قولىدىن كەلگەن قارشىلىق ۋە جىھادىي تەييارلىقنى پۇختىلاشنىڭ زۆرۈرلىكىنى تونۇپ يېتىش كۈنىدۇر. 

شۇنداقلا بۈگۈنكى تارىخىي كۈنلەردىن دەرس چىقارغان ھالدا، زۇلۇمدىن ئوزۇقلىنىپ، ناھەق قان ۋە جانلارنى سۆمۈرۈش ئاساسىدا مەۋجۇت بولۇپ تۇرۇۋاتقان، بېسىۋېلىنغان تۇپراق ۋە زېمىنلارنى بۇلاڭ - تالاڭ ماكانى قىلىش بىلەن يەر يۈزىدە ھاكاۋۇرلۇقنى، قانخورلۇقنى، ھەتتا خۇدالىقنى جار سېلىۋاتقان ھەمدە يەر يۈزىگە پاساتچىلىقنىڭ ئابىدىسىنى تىكلەۋاتقان نومۇسسىز زالىملارنىڭمۇ، مۇنداقچە ئېيتقاندا، دەۋرىمىز فىرئەۋنلىكنىڭ ئەڭ بەتبەشىرە يۈزى بولغان مۇستەملىكىچى قانخورلارنىڭمۇ ئاغدۇرۇلىدىغان كۈنىنىڭ ھامان بولىدىغانلىقىغا جەزم قىلىش كېرەكلىكىنى چۈشىنىپ يېتىش كۈنىدۇر. 

شۇنىڭ بىلەن بىر ۋاقىتتا، ئۆز خەلقى ۋە تۇپرىقىنى دەپسەندە قىلىپ كېلىۋاتقان مۇستەملىكىچىسىگە قارشى ئويغىنىشقا، ھەقىقىي دۈشمىنىنى روھىي ۋە رېئال ھاياتىدىن تەلتۈكۈس ئاغدۇرۇپ تاشلاپ ۋەتەن جىھادىغا ئاتلىنىشنىڭ مۇھىملىقىنى قايتىدىن ئىدراك قىلىش كۈنىدۇر. 

سۈرگۈنگە مۇپتىلا بولغان مەزلۇم خەلقنىڭ بۈگۈنكى ئاقار دەريا مىسالى ئانا ۋەتىنىنىڭ قايتىدىن ئىھياسى ۋە ئىمارى ئۈچۈن سەپ - سەپ بولۇپ قايتىۋاتقان تەسىرلىك بىر مەنزىرىنىڭ ئەسلىدە سۈكۈت قىلىش ۋە تەن بېرىشنىڭ نەتىجىسى بولماستىن، بەلكى ئەمەلىي قارشىلىق روھىنى يوقىتىپ قويماستىن، ئاللاھ يولىدىكى ۋەتەن جىھادىنى قوللاپ - قۇۋۋەتلەشنىڭ تۆھپىسى ئىكەنلىكىنىمۇ ئۇنتۇماسلىق لازىم. 

بۇ مۇناسىۋەت بىلەن شام ئەھلىگە غەيرەت ۋە پارلاق كېلەچەك تىلەپ قالىمىز. قورچاق كۈچلەرنىڭ ئەمەس، شام ئەھلىنىڭ ھەقىقىي ئوغلانلىرىنىڭ بۇ ۋەتەنگە ساھىب چىقىشىغا، ساھابە مۇئاۋىيە رەزىيەللاھۇ ئەنھۇ كەبى ئۇلۇغ ئاتىلىرىنىڭ ئىزىنى تەكرار بېسىشقا مۇۋەپپەق بولۇشىغا تىلەكداشمىز. 

نۇسرەت شامىلى ئېسىۋاتقان ئۇشبۇ كۈنلەرنىڭ ھۆرمىتى ئۈچۈن سۆزىمىزنى رەسۇل ئەكرەم سەللەللاھۇ ئەلەيھى ۋەسەللەمنىڭ شام ئېلىنىڭ پەزىلىتى ھەققىدىكى مۇنۇ مۇبارەك ھەدىسىنى ئەسلەپ ئۆتۈش بىلەن يەكۈنلەيمىز:

> «لا تزال طائفة من أمتي ظاهرين على الناس، يرفع الله قلوب أقوام يقاتلونهم، و يرزقهم الله منهم، حتى يأتي أمر الله عز و جل و هم على ذلك، ألا إن عقر دار المؤمنين الشام، و الخيل معقود في نواصيها الخير إلى يوم القيامة.
> **الألباني: سلسلة الصحيحة، الرقم: 1961.**

«ئۈممىتىم ئىچىدە شۇنداق بىر پىرقە باركى، ئۇلار دائىما ھەقنى نامايان قىلغان ھالدا ئۆزلىرى بىلەن قارشىلاشقۇچىلارنىڭ ئۈستىدىن غالىب كېلىدۇ. ئاللاھ تائالا قەلبلىرىنى ھەقتىن بۇرۇۋەتكەن بىر قىسىم قەۋملەر چىپ ئۇلارغا قارشى جاسارەتلىنىپ ئۇرۇشىدۇ. جانابى ئاللاھ ئۇلارغا ئاشۇ دۈشمەنلىرى تەرىپىدىن رىزىق ئاتا قىلىپ تۇرىدۇ. تاكى ئاللاھنىڭ (مۇئمىنلەرنىڭ روھىنى قەبزى قىلىش ھەققىدىكى) ئەمرى كەلگۈچە ئۇلار ئۇشبۇ ھالەتتە تۇرۇۋېرىدۇ. ئېسىڭلاردا بولغايكى، شام مۇئمىنلەر ئۈچۈن (فىتنە زامانىدا) ئەمىن يۇرتتۇر. ئاتنىڭ ماڭلىيىغا تا قىيامەتكىچىلىك خەيرلىك (جىھادتىكى ئەجىر ۋە غەنىيمەتلەر) پۈتۈلگەندۇر».

---
**يازغۇچى:** بۇرھان مۇھەممەد  
**ۋاقتى:** 2024-12-9  
**مەنبە:** ئويغاقلار دۇنياسى سەھىپىسى
