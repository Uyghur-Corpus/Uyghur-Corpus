---
title: "ئىشغال كۈنى، ئىسيان كۈنى"
author: "بۇرھان مۇھەممەد"
date: "2025-10-12"
source: "ئويغاقلار دۇنياسى سەھىپىسى"
category: "Political Commentary / Resistance Literature"
tags: [شەرقىي تۈركىستان, ئىشغال كۈنى, ئىسيان, مۇستەقىللىق, بۇرھان مۇھەممەد, مۇستەملىكىچىلىك]
language: "ug"
description: "بۇ ماقالىدە شەرقىي تۈركىستاننىڭ ئىشغال قىلىنغان كۈنىگە بولغان سىياسىي كۆز قاراش، مىللىي ئەھدە ۋە مۇستەملىكىچىلىككە قارشى تۇرۇش روھى بايان قىلىنىدۇ."
---

# ئىشغال كۈنى، ئىسيان كۈنى

ئىشغال كۈنى – قانخور مۇستەملىكچىنىڭ ئانا ۋەتەننىڭ نامۇسىغا ئاشكارا تەگكەن كۈن.
ئىشغال كۈنى – مۇستەملىكىچىنىڭ مىللەت ئار – نامۇسىغا تاجاۋۇز قىلغان كۈن.
ئىشغال كۈنى – سېنىڭ خارلىنىشىڭغا، ئۇنىڭ قەتلىگە، مېنىڭ سەرسانلىقىمغا ئۇل سېلىنغان كۈن.
ئىشغال كۈنى – شەھىدلەرنىڭ ئىسسىق قانلىرىنىڭ بەدىلىنى تۆلىتىش ئەۋلادلار زىممىسىگە رەسمىي چۈشكەن كۈن. 
ئىشغال كۈنى - نېمە ئۈچۈن زۇلۇمغا ئۇچرىغانلىقىنىڭ، خارلانغانلىقىنىڭ، بىئەجەل ۋە بىسەۋەب ئۆلۈمگە مەھكۇم بولغىنىنىڭ سەۋەبىنى بىلىشكىمۇ ئىمكان بېرىلمىگەن، ھەققى تارتىۋېلىنغان مىليونلىغان خەلقنىڭ ماتىمىگە ئالدىن ئىمزا قويۇلغان كۈن.

شۇنداق، بۇ كۈن كىندىك قېنى بۇ ۋەتەننىڭ تۇپرىقىغا تۈكۈلگەن ھەربىر تۈركىستان ئەۋلادىنىڭ مىللەت سۈپىتىدە زۇلۇمغا ئىسيان كۆتۈرۈشى، ھەققانىيەت يولىدا ئادالەت ئىزدىشى ۋاجىب بولغان كۈن.
بۇ كۈن، مىللەت سۈپىتىدە بىردەك قارشى چىقىش مىللىي قەرزگە ئايلانغان كۈن.
بۇ كۈن، مىللەت سۈپىتىدە جىھاد قىلىش ھەربىر ۋەتەن پەرزەنتىگە پەرز ئەين بولۇپ پۈتۈلگەن كۈن. 

بۇ كۈن، ھەقنىڭ ھۇزۇرىغا قارا يۈزلەرچە كەتكەنلەرنىڭ، ھەقنى ۋە ھەقىقەتنى ساتقان سەپسەتىۋازلارغا ئەل بولغانلارنىڭ، بايراققا خىيانەت قىلغان خائىنلارنىڭ، داۋاسىغا خىيانەت قىلغان ساتقۇن - مۇناپىقلارنىڭ سېپىدە ئەمەسلىكنى جاكارلايدىغان كۈن.
بۇ كۈن ئۆز نۆۋىتىدە ئىرادىمىزنى يېڭىلاش، مەسئۇلىيىتىمىزنى بىر – بىرىمىزگە ئەمەلىي قەدەملىرىمىز ئارقىلىق ئۆزئارا ئەسلىتىش ھەمدە بۇ ئەھدىمىزنى ئەسلا ئۇنتۇمايدىغانلىقىمىزنى دۈشمەنگە ئەسلىتىش كۈنىدۇر.

ۋە بۇ شۇنداق كۈنكى، تاكى ۋەتەننىڭ مەھرەمىيىتىگە سوزۇلغان ئىپلاس قوللار كېسىپ تاشلانغان، پاك ۋۇجۇدىغا چۈشكەن قارا داغ سۈپۈرۈپ تاشلانغان ۋە ئىلاھىي كەلىمەتۇللاھنىڭ ساداسى ياڭرىغانغا قەدەر توختاۋسىز كۈرەش قىلىش، مۇجادەلە قىلىش مىللىي ئەھدىمىزگە ئايلانغان كۈندۇر.
ۋە بۇ كۇن تاكى ھەققانىيەت ۋە ئادالەت ئۆز ئورنىنى تاپقانغا قەدەر «يوقالسۇن قانخور مۇستەملىكىچىلىك، ياشىسۇن شەرقىي تۈركىستان مۇستەقىللىقى!» دېيىش ھەققىگە مالىك بولغان كۈنىمىزدۇر. 

بەرھەق! يوقالسۇن قانخور مۇستەملىكىچىلىك، ياشىسۇن شەرقىي تۈركىستان مۇستەقىللىقى!

---
**يازغۇچى:** بۇرھان مۇھەممەد  
**چېسلا:** 2025-10-12  
**مەنبە:** ئويغاقلار دۇنياسى سەھىپىسى
