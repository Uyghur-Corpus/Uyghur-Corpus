---
title: "بۇزۇقچىلىقنىڭ كۆرۈلمەيۋاتقان يۈزى"
author: "بۇرھان مۇھەممەد"
date: "2025-02-17"
source: "ئويغاقلار دۇنياسى سەھىپىسى"
category: "Social Critique / Ethics"
tags: [بۇرھان مۇھەممەد, ئىجتىمائىي تەنقىد, ئەخلاق كىرىزىسى, مۇھاجىرەت, پاكىت, ئائىلە خىيانىتى]
language: "ug"
description: "بۇ ماقالىدە بۇرھان مۇھەممەد مۇھاجىرەتتىكى بىر ئىجتىمائىي سەتچىلىك ھەققىدە توختىلىپ، پاكىتنىڭ ئەۋزەللىكى، ئائىلىۋى خىيانەتنىڭ جەمئىيەتكە كۆرسىتىدىغان تەسىرى ۋە ئادالەت سورىقىنى تەھلىل قىلىدۇ."
---

# بۇزۇقچىلىقنىڭ كۆرۈلمەيۋاتقان يۈزى

دەۋاگەرنى قەپەسكە سولىۋېتىپ تۇرۇپ، جاۋابكارنىڭ ئۆزىنى ئاقلىشىدىن ئارتۇق رەزىل تېراگىدىيە بولمىسا كېرەك. تېنىۋېلىش ۋە ھەر تۈرلۈك ئۆزىنى ئاقلاشلار تاكى ئىسپاتلانغانغا قەدەر ۋاقىت تېجىشى مۇمكىن. لېكىن ئىسپات بار ئەھۋالدا تېنىۋېلىش پوقنى ئوسۇرۇق بىلەن يېپىشقا ئۇرۇنۇشتىن باشقا ئىش ئەمەس. 

بۈيۈك ئالىم ۋە زاھىد پېشۋا جۈنەيد ئەلبەغدادىي ھەزىرەتلىرىدىن ئارىف (ئەۋلىيا)مۇ زىنا قىلامدۇ، دەپ سورالغىنىدا، **«وكان أمر الله قدرا مقدورا»** دېگەن ئايەت بىلەن جاۋاب قايتۇرغان ئىكەن. دېمەكچى بولغان ئىدىكى، خۇدا بەرگەن ھۆر ئىرادىگە ئىگە ئىنساندىن ھېچ ۋاقىت ئەمىن بولۇپ بولمايدۇ. نەپس باركى ئىنساننىڭ ئەۋلىيا بولسىمۇ نەپسىگە بېرىلىپ قېلىشىدىن ئەمىن بولغىلى بولمايدۇ. چۈنكى پەيغەمبەردىن ئۆزگە ھېچكىمنىڭ گۇناھقا يېقىنلاشماسلىقىنىڭ كاپالىتى يوق. گەپ گۇناھ قىلىپ سېلىشتا ئەمەس، ئۇنىڭغا تۇتۇلۇۋاتقان پوزىتسىيەدە. قىلمىشى ئالدىدىكى سەمىمىيىتىدە.

دەرۋەقە، ئىنساندا نەپس باركى، ئۇنىڭدا ھىدايەت يولىدا چىڭ تۇرۇش ياكى بۇزۇقچىلىققا پېتىپ قېلىش ياكى بۇزۇقلۇقتىن تېزلا ئۆزىنى ئوڭشاپ تەۋبە قىلىشتەك ئىمكانىيەت دائىم مەۋجۇت. شۇنداقلا پاتقاققا پاتقانچە ئۆزىنى ھالاكەت پاتقىقىغا ئىتتىرىشنى تاللاش ئەركىنلىكىمۇ ھەم بار. لېكىن ھېچبىر مەدەنىيەت ياكى دىن ئائىلىۋى خىيانەتنى جاۋابكارلىقسىز كۆز يۇمۇپ ئۆتكۈزۈۋېتىش ئەركىنلىكىنى ئىنسانغا بەرگەن ياكى توغرا كۆرگەن ئەمەس. شۇڭا ئىنسانىنىڭ مەلۇم گۇناھنى قىلىپ سېلىشى، تەۋبە قىلىپ قايتىۋېلىشى تامامەن ئىنسانلىق خۇسۇسىيىتىدە يۈز بېرىدىغانلىقى بىلىنىپ كەلگەن بىر ھالەتتۇر.

ئىنسان يولنىڭ قايسىسىنى تاللىغان بولسا، ئۇ شۇنىڭ ئاقىۋىتىدىن كېلىپ چىققان مەسئۇلىيەتنىڭ جاۋابكارىدۇر. نۆۋەتتىكى ھەممىگە مەلۇملۇق بىر دەرنەكنىڭ، ھەتتا تەشكىلاتلار بىرلىكى دېيىلىۋاتقان بىرقانچە توپنىڭ ھەممىگە تونۇشلۇق بولغان باشلىقىنىڭ مەسىلىسىمۇ بۇ مەنىدە ھەيران قالغۇدەك، گۇناھ قىلىشى ئەقىل ئالمىغۇدەك مەسىلىلەردىن ئەمەس. چۈنكى پاكىت ھەممىدىن ئەلا. پاكىت بار يەردە ئەۋلىياغىمۇ تامامەن پاكىت بويىچە مۇئامىلە قىلىنىدۇ. پاكىت ئالدىدا تېنىۋالغۇچىنىڭ ئاقىۋىتىنىڭ پاكىت ئالدىدا ھوشىنى يىغقۇچىنىڭ كۆرىدىغان كۈنىدىن بەتتەر بولىدىغانلىقىنى بۇ يەردە ئەسلىتىپ ئولتۇرۇشنىڭمۇ ئورنى يوق. 

كۆرۈنۈپ تۇرغىنىدەك، كۆز ئالدىمىزدىكى ۋەقە قانداقتۇر پوخورلۇق قىلىش ياكى باسقۇنچىلىق قىلىش جىنايىتى مەسىلىسى ئەمەس. بەلكى چىللاپ تۇرۇپ بەرگەن، تەڭلەپ تۇرۇپ نەپسىنىڭ كەينىگە كىرگەن ئىككى تەرەپنىڭ ئۆزئارا ماسلىشىپ تۇرۇپ، خۇپيانە ئىش - پەش تارتىشىپ تۇرۇپ سادىر قىلغان نومۇسسىزلىق ۋەقەسى. بۇنىڭدىن چاچرىغىنى بولسا، بىر سىياسىي ۋە ئىجتىمائىي تەشكىلىي قۇرۇمنىڭ كاتتىبېىشىنىڭ مەزكۇر قىلمىشقا قارىتا تاشلىنىۋاتقان پاكىتلارغا قارىتا تۇتقان پوزىتسىيەسى ۋە تەشكىلىي گۇرۇپپىنىڭ مەسىلە بىر تەرەپ قىلىشتىكى ۋەزىيىتى. بۇنداق ئەھۋالدا مەزكۇر كاتتىباش ناۋادا پاكىتنى ئاغدۇرالىسا، تۆھمەتخورنىڭ رەسۋالىقى ئوتتۇرىغا چىقىدۇ. ئەلنىڭ لەنىتى توھمەتخورغا ياغىدۇ. پاكىت تۇرسىمۇ سىياسىي پىروپاگانداچىلىق قىلىپ گەپ ئويناتقان بولسا، دەرنەكتىكى سۈرۈشتە قىلىپ بارغان «زاستاتىللار»نىڭ ئالدىدا ئېتىراپ قىلىپ تۇرۇپ، سەھنەگە چىققاندا تېنىۋالغان بولسا، مۇھىمى پاكىتقا پاكىت بىلەن جاۋاب قايتۇرالمىسا، ئۇ چاغدا مەسىلىنىڭ تەقدىرىنى بەلگىلەيدىغىنى ئاخىرقى ھېسابتا يەنىلا پاكىت كۆتۈرۈپ چىققاننىڭ بولىدۇ.

لېكىن نۆۋەتتە پاكىت كۆتۈرۈپ چىققۇچىنىڭ ۋەزىيىتى ھازىر قايسى باسقۇچتا؟ بىلىنىپ تۇرغاندەك تەھدىد ۋە خەتەر ئىچىدە. بولۇپمۇ، پاكىت توغرا چىققان ئەھۋالدا، جەبىرلەنگۈچى ئۆزى بىلەن قوشۇپ ئىگە چىقىشى كېرەك بولغان ئىككى پەرزەنتنىڭمۇ تەقدىرىگە چېتىلىدىغان بىر باسقۇچتا. تۆھمەت قىلىندىم دەۋاتقانلار بولسا، ھۆر ۋە خالىغان باياناتىنى، خالىغان ئەرز شىكايىتىنى، رەددىيەسىنى قىلالايدىغان ئەركىن شارائىتتا. ئەمما پاكىت بىلەن ئوتتۇرىغا چىققۇچى بولسا، ئۆزىنى خەتەر ئاستىدا ئىكەنلىكى بىلەن خەلقتىن مەدەت سورىماقتا. مانا بۇ ھالەتنىڭ قەيىرىنى ئەقىلگە، قەيىرىنى دىنغا، قەيىرىنى مىللىي قىممەت قارىشىمىزغا سىغدۇرغىلى بولىدۇ، بۇ ھەقىقەتەن پاجىئەلىك بىر ۋەزىيەت.

رىۋايەتلەردىن بىرىدە كېلىشىچە، پەيغەمبەر ئەلەيھىسسالام ساھابە ئاياللاردىن بەيئەت قوبۇل قىلغان بولۇپ، ئەھدە ئېلىنغان ماددىلاردىن بىرىدە زىنا قىلماسلىق خۇسۇسى تىلغا ئېلىنىدۇ. دەل شۇ چاغدا ئاياللار توپى ئىچىدە **ھىندىي رەزىيەللاھۇ ئەنھا** بۇ ماددىنى ئاڭلاپلا چۈچۈپ كېتىدۇ. ئەقلىدىن ئۆتكۈزەلمەي تۇرۇپ قالىدۇ ۋە پەيغەمبەردىن **«قانداقسىگە بىر ھۆر ئايال زىنا قىلار»** دېگەن تەئەججۈبىنى ئېيتىدۇ. 

ئەمەلىيەتتە ھىندىي رەزىيەللاھۇ ئەنھانىڭ يېڭى مۇسۇلمان بولۇش مەۋسىمدىكى بۇ تەئەججۇبى، يەنە كېلىپ ئۆسۈپ يېتىلىشى پۈتۈنلەي ئىسلامسىز ۋە پۈتۈنلەي جاھىلىيەتلىك بىر دەۋر مۇھىتىدا چوڭ بولغان بۇ ئايالنىڭ تەئەججۈبى كۈنىمىزدىكى بىر قىسىم مۇسۇلمان خانىم - قىزلار ئارىسىدىكى گۇناھنىڭ بىر پارچىسىغا ئىختىيارىي شېرىك بولغانلار ھەققىدىمۇ ئويلىنىشىمىز كېرەكلىكىنى ئەسكە سالىدۇ. ئەجەبا، تارىختىكى بۇ مەشھۇر ھىندىي رەزىيەللاھۇ ئەنھا كىم؟ مۇسۇلمان بولۇشتىن ئىلگىرىكى ئاقسۆڭەك تەبىقىسىدىكى بۇ ئايال ئەينى پەيتتە پەيغەمبەر دەۋاسىغا قارشى بار كۈچى بىلەن توسقۇنلۇق قىلىپ كەلگەن، ئۇنى دۈشمەن تۇتقان ئايال ئىدى. ئىسلامغا كىرىش بىلەن پەيغەمبەرنىڭ ھەربىر تەلىماتىنى ئەقىل ۋە دىيانەت سۈزگىچىدىن ئۆتكۈزۈپ تۇرۇپ قوبۇل قىلغان بۇ ئايال ئەنە شۇنداق قەبىھ ئۆتمۈشكە ئىگە تۇرۇپ، پىكرىي ۋە ئىرادىسى ئۆزىنىڭ ئىلىكىدە بولغان بىر بويتاق ھۆر ئايالنىڭ ئۆز ئىپپىتىگە خىيانەت قىلىشىنى كاللىسىدىن ئۆتكۈزەلمىگەن. 

غۇرۇرلۇق ۋە ئىپپىتىگە سەزگۈر بىر جاھلىيەت ئايالىنىڭ بىر ھۆر ئايالنىڭ بۇزۇقچىلىق قىلىشىغا تەئەججۈبلىنىشىنى ئېھتىمال بىز بۈگۈن چۈشىنەلىشىمىز مۇمكىن. لېكىن ئېرى بار، نەچچە بالىسى بار تۇرۇپ، بىر ياكى بىرنەچچە ئەر بىلەن ئىش - پەش تارتىشىپ بۇزۇقچىلىق يولىغا قەدەم ئالغان بىر ئايالنىڭ ۋەزىيىتىنى جاھىلىيەت ئايالى ئۈچۈن چۈشەندۈرۈش ئۈچۈن زور پىسخولوگىيەلىك ۋە تېببىىي تەييارلىق كېرەك بولىدىغانلىقىنى تەخمىن قىلىش تەس ئەمەس، ئەلۋەتتە!

كۈنىمىز ھادىسىلىرىگە قارايدىغان بولساق، كۈنىمىز ھادىساتلىرىدا ئىشنىڭ خاراكتېرى مۇسۇلمان، ھىجابلىق ئايال بىلگەنلىرىمىز ئارىسىدا بىر ئەر بىلەن ئەمەس، بەلكى بىرقانچە ئەرنىڭ ئارىسىدا شاختىن شاخقا قونۇشنى ئەرمۇ كۆتۈرىدىغان، ئايالمۇ ئۈگەنگەن كەسىپتەك ئۇستىلىشىشنى ماھارەت سانايدىغان ھالغا كەلدى. ئىشنىڭ بۇ تەرىپىدىنمۇ بەك بۇنداق ئەھۋاللارنىڭ جەمئىيەتنىڭ كۆرمەيۋاتقان مەسىلىسى قاتارىغا ئۆتۈپ قېلىۋاتقانلىقى كىشىنى بەكلا چۆچۈتىدۇ. 

بۇ ۋەجىدىن سىياسىي مۇستەقىللىققە مەجبۇرلىقىمىزنى دەلىللەيدىغان جىنايەتلەرنى ئەخلاقىي نۇقتىدىكى ھەمدە ئادالەتسىزلىكە ئۇچرىغان گراژداننىڭ شىكايىتى تۈسىدىكى «كىشىلىك ھەق - ھوقۇق» داستىخانلىرىدا سازايى قىلىپ يۈرۈشنى سىياسىي تاللاش ياكى ئاتالمىش ئىستراتېگىيە قاتارىدا تەشۋىق قىلىشلار بولسا، بىر تۈرلۈك شەكلى ئۆزگەرگەن ئېشەك سودىسىدۇر، خالاس!

مەسىلىنىڭ نېگىزى شۇكى، ئۇيغۇر ۋە تۈركلۈك تارىخىمىزنىڭ ئەڭ قەدىمكى مەنبەلىرىدىمۇ، يەنى تۈركىي مىللەت بولۇش سۈپىتىمىز بىلەن ئىسلامىيەتتىن ئىلگىرىكى ئادەتلىرىمىزدىمۇ بۇنداق بىر تائىپىگە ئايلىنىپ قېلىپ چىرىكلەشكەنلىك تارىخىمىز بولغان ئەمەس. ئەلمىساقتىن بېرى ئائىلىۋى مەھرەمىيەت ۋە پاكلىققا ئەھمىيەت بېرىدىغان بىر مىللەتنىڭ بۈگۈنكى بۇ ۋەزىيىتى نېمە ھالغا كېلىپ قالدى؟ قاچانلاردىن بۇ ھالغا كېلىپ بولدۇق؟ مانا بۇ ئەڭ ئاۋۋال سىلكىنىدىغان مەسىلىلىرىمىزنىڭ بىرى.

ۋەزىيەتكە قايتىپ كېلىدىغان بولساق، مەسىلىنىڭ ھازىرقى باسقۇچتىكى مۇھىم نۇقتىسى نېمە؟ مۇھىم نۇقتىسى شۇكى، نۆۋەتتىكى زەنجىرسىمانلاشقان سەتچىلىكلەر ۋە بۇ سەتچىلىكلەردىن مەيدانغا كېلىۋاتقان جىنايەتكە قاراپ كېڭىيۋاتقان بۇ ھادىسىلەر نوقۇل بىر نەپسى بالا پەسكەشنىڭ ئەخلاقىي سەتچىلىكىلا ئەمەس. بەلكى بۇنىڭ بىلەن بىر ۋاقىتتا بۇ يەنە، ھەم زىنا يولىغا دەسسەپ تۇرۇپ، ھەمدە يات ئەرگە سۈيىنى چىقىرىپ ئۆيىگە چىللاپ ئۆز ئىختىيارلىقى بىلەن بۇزۇلۇپ تۇرۇپ يەنە نومۇس قىلماي بالىلىرىنىڭ دادىسى ئۈستىدىن ئەرز يېزىپ ئېرىنىڭ ئاغزىنى تۇۋاقلىماقچى بولغان بىر بۇزۇق خوتۇننىڭمۇ مەسىلىسى. 

ھازىرچە ئەڭ مۇھىم بولۇۋاتقىنى ئۇۋاللىققا ئۇچرىغان، ۋىدىيولۇق ئىپادىسىدىنلا قايسى دەرىجىدە روھىي زەربە ئالغانلىقى كۆرۈنۈپ تۇرغان دادىنىڭ، يەنە كېلىپ پاكىت كۆتۈرۈپ چىقىپ دەۋا قىلىۋاتقان داۋاگەر ئەرنىڭ بىخەتەرلىكى مەسىلىسى. شۇڭا دەسلەپكى قەدەمدە قىلىدىغان ئىش مەزكۇر بۇزۇق خوتۇننىڭ بۇ دەرىجىدە شاللاقلىشىپ تاپتىن چىقىشىغا قارىتا جەمئىيەتنىڭ ھەرىكەتكە ئۆتۈشى، ناھەقچىلىققا يول قويماسلىقىدۇر.

دەرۋەقە، ھازىرقى ئەھۋالدىنمۇ مۇھاجىرەتنى پەرىشان قىلىۋاتقان، ئىشەنچنى ۋە ھۆرمەتنى يەر بىلەن يەكسان قىلىدىغان بۇ تۈرلۈك ھادىسىلەرگە ۋە بۇ ھادىسىلەرنى كەلتۈرۈپ چىقارغۇچىلارغا قارىتا كەڭ خەلق ئاممىسىنىڭمۇ بەلگىلىك پوزىتسىيە بىلدۈرمەي تۇرالمايدىغانلىقىنى كۆرۈۋېلىش تەس ئەمەس. قالغىنى ۋەزىيەتنىڭ تەرەققىياتىغا قاراپ بۇ خۇسۇستىكى پىكىر مۇلاھىزىلەر ئۆكسىمىگۈسى ۋە بۇ مەسىلىگە بولغان كۆزىتىشلىرىمىز داۋام قىلغۇسىدۇر.

---
**يازغۇچى:** بۇرھان مۇھەممەد  
**چېسلا:** 17-02-2025  
**مەنبە:** ئويغاقلار دۇنياسى سەھىپىسى
