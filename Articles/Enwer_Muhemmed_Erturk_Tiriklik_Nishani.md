---
title: "تىرىكلىك نىشانى (خاتىرە)"
author: "ئەنۋەر مۇھەممەد (ئەرتۈرك)"
date: "2010-10-01"
source: "ئەنۋەر مۇھەممەد ئەسەرلىرى"
category: "Literature / Memoir / Philosophy"
tags: [خاتىرە, تىرىكلىك, ئېتىقاد, ئۇيغۇر ئەدەبىياتى, ئەنۋەر مۇھەممەد]
language: "ug"
description: "بۇ ئەسەر يازغۇچى ئەنۋەر مۇھەممەدنىڭ ھەج سەپىرى جەريانىدىكى ۋە ئۇنىڭدىن كېيىنكى روھىي كەچۈرمىشلىرى، ھايات، ئۆلۈم، ئېتىقاد ۋە ئىنسانىيەتنىڭ ئاجىزلىقلىرى ئۈستىدىكى چوڭقۇر پەلسەپىۋى مۇلاھىزىلىرىنى ئۆز ئىچىگە ئالغان 47 پارچە قىسقا خاتىرىدىن تەركىب تاپقان."
---

# تىرىكلىك نىشانى (خاتىرە)

**ئاپتور:** ئەنۋەر مۇھەممەد (ئەرتۈرك)  
**ۋاقتى:** 2010-يىلى 1-ئۆكتەبىر

---

### 1
ئىشلار ئۆتۈپ كەتتى؛ قۇياش نۇرىدەك، شامالدەك، كېچىدەك ئۆتۈپ كەتتى. ئېزىلىپ ياتقان چاغدا، خىياللارنىڭ كىرمىگەن تۆشۈكى قالمىغان چاغدا، نېمە قىلىشنى بىلمەي ئىچىم پۇشقان چاغدا يەنە قەلەمنى قولۇمغا ئالدىم. ئالتە كۈن ئۆتۈپتۇ، ئالتە كۈنلۈك ئالەم بۇ، ئايروپىلان ۋەھىمە پەيدا قىلىپ، تۈرۈلۈپ-تۈرۈلۈپ كېلىۋاتقان بۇلۇتلارنىڭ ئارىسىدىن شىددەت بىلەن ئېگىز-پەس ئۇچۇپ ئۆتكەندە يۈرىكىم ئېغىرلىشىپ، نەپسىم ئىتتىكلەپ كەتتى...

### 2
ئۆزلىرىنى ئەنسىزلىككە سالغۇچىلار ئارىسىغا كىرىپ قالدىم. سۆرەپ كىردى ئۇيغۇرلۇقۇم، كارغا كەلدى تىل-زۇۋانىم، تۇتۇلدۇم ئۆز خەۋپىم ۋە قىسماقلىرىمغا... خىيال بىلەن چۈشۈمدە خاتىرە يازدىم، «قاغا بولۇپ قايتتى قارلىغاچ»قا ئوبزۇر يازماقچى بولدۇم.

### 3
ئوي ئويلايسەن ئوي ئويلايسەن، ئويچىمىدىڭ سەن؛  
ئۆز نەپسىڭنى قويغا ئوخشاش بوغۇزلاپ ئەركىنلىككە چىققان قويچىمىدىڭ سەن.  
... ئۆزەڭنى ئەزىز دەپ ئويلا، ئورنۇڭنى ھېچكىم باسالمايدۇ. ئۆزەڭنى مۇساپىردەك ئاددىي چاغلا، كاتتىلارمۇ چۈمۈلىدىن ئاشالمايدۇ.

### 4
سۆز قىلماق ئاسان، ئورۇنلىماق تەس؛ كوتۇلداش ئاسان، سۈكۈت قىلماق تەس... بولدۇق ئورنى پەس، كۆزى مەست-ئەلەس. قوشاق ۋە يۇمۇر بىلەن روھىنى ساز قىلىپ، ئۆزىنى ماز قىلىپ ياشاپ كەلدى بۇ خەلقىم.

### 5
ئۆزەمنى نېمە چاغلىشىم ئېتىبارسىز مەسىلە ۋە بىمەنە ئۆلچەم. قانداق ياشىشىم ئەڭ مۇھىم مەسىلە. زەئىپ يارىتىلغان تەبىئىتىمنىڭ سىر-ئەسرالىرىغا چۆكۈپ، گۇناھلىرىمنى توغرا چۈشىنىپ، ئەركىنلىكىمگە تېخىمۇ كەڭ ئىمكانىيەت قالدۇرۇش ئۈچۈن ئۇرۇنۇپ كېتىمەن بەزىدە...

### 6
ئىززەت تۇيغۇسى ئۆزلۈكنىڭ زىننىتى، ئۇنى تىنماي بېزەپ تۇرىمىز. بەزى قابىلىيەتنىڭ كەملىكى ۋاقىتلىق مەسىلە، مۇكەممەلىكنى زىيادە قوغلىشىپ كېتىش ئازابتىن باشقىنى زىيادە قىلمايدۇ.

### 7
يەۋاتقان خورمىلارغا ئىچىم ئاغرىيدۇ، ئەرەبلەرگە ۋە بارچە ئاجىز مۇسۇلمانلارغا ئىچىم ئاغرىيدۇ... كۆڭلۈمدە جىق ئىزتىراپ بار، خۇشاللىقمۇ بىر ئىزتىراپ.

### 8
ئۆز ھالىمغا باقماي يۈكسەك ئېچىنىشلاردىن ئۇلۇغلۇق ھېس قىلىمەنمۇ؟ دەردى-داۋايىم زادى نېمە؟ ئۇيقۇ بىلەن ئۆلۈم ئارىسىدا تىرىكلىك مېڭىپ يۈرىدۇ...

### 9
كېچىنى كۈندۈز، كۈندۈزنى كېچە ئورايدۇ؛ خۇشاللىقنى خاپىلىق، خاتىرجەملىكنى ۋەھىمە قاپلايدۇ. ئۆلۈمگە قانداق يۈزلىنىش ئېتىقاد ۋە ياشاش يۆنىلىشىنى بەلگىلەيدۇ.

### 10
چۈشۈمدە جېكسوننى كۆرۈپتىمەن... تۇيۇقسىز بىر ئىشلار ئۆزلۈكىدىن يۈز بېرىدۇكى، ئالدىنى ئالغىلى بولمايدۇ. غەزەپنى ھەق ئۈچۈن قوللىنىش، ئىرادە ۋە زېھنىي كۈچنى ھەق يولغا سەرپ قىلىش ئەڭ ئاقىلانىلىق.

### 11
خىيالنىڭ چېكى يوق، نەزەر دائىرە ئېچىلغانچە ئېچىلىدۇ. ئۆزىنىڭ ئاددىيلىقىنى تونۇغان ئىنسان بەختلىك ئىنساندۇر. ماختاش تەمە قىلماي ماختانغۇدەك ياشاۋەر؛ خەقتىن ئىززەت تەلەپ قىلماي ئۆزەڭنى قەدىرلەپ ئۆتۈۋەر.

### 12
يىراق دەپ ئويلىمايمەن ئۆلۈمنى؛ نەپسىمنى قىينايدىغان ھەۋەس كېسەللىرىمۇ جان چىققاندا تۈگەيدۇ. ھۆرلۈك دېگەن نېمە؟ ئىمان ھۇزۇرى، ۋىجدان تەنتەنىسى، كۆڭۈل راھىتى… چۈشەنمەيدۇ چۈشەنمەسلەر.

### 13
تەبىئىي خۇسۇسىيەتلىرىمنى توسۇۋالالمايمەن. ئانا تىلىم ئۆز ئۇۋىسىدىن چىقالمىغان قۇش، ئۇ غېرىپ، بىچارە بولسىمۇ تەنتەنە بىلەن سايرايدۇ.

### 14
كۈن ئۆتكۈزۈش تەس كەلسە بۇ دېمەك مەغلۇبىيەتنىڭ باشلىنىشى؛ كۈنلەردىن زېرىككەن چېغىڭ ئەڭ ھاماقەت، ھورۇن ۋاقتىڭ.

### 15
پىكىر قىلماي لايدەك ياتسام ئازابلىنىمەن، يۈرەككە زەھەر يىغماي، ھەسەل يىغىش ئۈچۈن تىرىشىمەن.

### 16
گۇناھ قىلىۋاتقان چاغدا ئۆزىگە ئاسىيلىق قىلىۋاتقان، يورۇق دىلىنى قارايتىۋاتقان ھەر بىر مۇسۇلمان كۆكسىنىڭ تارىيىپ، ئىچىنىڭ سىقىلىپ كەتكەنلىكىنى ھېس قىلالىشى كېرەك.

### 17
روھىيەت تارىخىنى ھەر كىم ئۆز قەلبىگە يازىدۇ، ۋىجدانلىق ئادەم ئۇنى سۈكۈت ئىچىدە ئوقۇيدۇ. ئۆزەڭنى ئۆزەڭ چەكلەيسەن ھەم باشقىلار تەرىپىدىن چەكلىنىپ تۇرىسەن.

### 18
ئۆلۈم بەزى چاغدا دەھشەتلىك تۇيۇلسا، بەزىدە يەڭگىل، نورمال ئىشتەك بىلىنىدۇ. ئاللاھنىڭ «رەھمىتىم غەزىپىمدىن غالىپ كەلدى» دېگەن سۆزىنىڭ نەقەدەر ئۇلۇغلۇقىنى ھېس قىلالايمىز.

### 19
قولى قاناپ كەتكەن بىچارىگە 10 رىيال بېرىپ يەڭگىللەپ قالدىم. جاندىن، مالدىن نېسىۋە ئايرىپ تۇرۇش ھەقىقەتەن شەرەپلىك.

### 20
يېشىل ياغاچمەن، ھەرىدەيدۇ تىرىكچىلىك  
ئۆتكەن ۋاقىتمەن، ھەرە كېپىكى دۆۋىلىنىدۇ ئالدىمغا.

### 21
ناماز بىر زىكرى-تەسبىھتۇر، مۇئمىننىڭ مىئراجىدۇر. ياشىسۇن ناماز، ناماز بىلەن تەڭ ياشاش شەرەپ.

### 22
مۇشەققەتتىن مەنە ئىزدەش كېرەك، ئاندىن ئۇنىڭ راھىتى ئۆزلۈكىدىن كېلىدۇ.

### 23
پەرۋەردىگارىم مەندىن ئېنىق بىلىدۇ. رەببىم ھاياتنىڭ ھۇزۇرىنى يەنە بىر قېتىم ھېس قىلدۇردى.

### 24
ئىمانىنى يوقىتىش بىر مۇسۇلمان ئۈچۈن ئۆزىنى يوقىتىش دېمەكتۇر. 30 كۈن روزا تۇتۇپ پوق بىلەن ئېغىز ئېچىش ئۇچىغا چىققان ئاچكۆزلۈك ۋە ساراڭلىق.

### 25
ئەقلىڭ بولسا قورسىقىڭنى كەڭ تۇت، ئازادە ياشايسەن. ئۆزلۈك ئىشەنچ ساپ نەرسە، تاۋلانغانچە پارقىرايدۇ.

### 26
ئۇيقۇ يېرىم ئۆلۈم... ھەددىمىزدىن ئاشماسلىق، نەپسىمىزنى چەكلەپ ساغلام تەبىئىتىمىزگە قايتىش ھاياتىمىزدىكى ئەڭ يۈكسەك نىشان.

### 27
يەر ئاستىغا (لەھەتكە) بارىدىغان بىر يول ئېچىلغۇدەك، ئۇ دۇنياغا بارىدىغان يول مۇشۇمۇ نېمە؟ گۇناھلارنى چىۋىننى ئۆلتۈرگەندەك بىر-بىرلەپ ئۆلتۈرۈش مۇمكىنمۇ؟

### 28
نەپسىڭنى ھالال يول بىلەن قاندۇرۇشۇڭ كېرەك. غاپىللىق پەردىسى ئىمان نۇرىنى توسۇۋالىدۇ.

### 29
دۇنيا گويا شۇنداق ئەيش-ئىشرەت ۋە رومانتىكا بىلەن گۈزەل؛ شەيتانىزم ھەممە يەردە ھۆكۈم سۈرۈۋاتقاندەك بىر مەنزىرە ئالدىدا گاڭگىرايدۇ ساددا مۇسۇلمان.

### 30
ئىسسىق-سوغۇقنى يېتەرلىك باشتىن كەچۈرمىگەن ئادەمدە پىشىپ يېتىلىش بولمايدۇ. مىللەت ئۈچۈن ئۆزلۈكنى كۈچەيتىش ئارقىلىق ھەسسە قوشۇش كېرەك.

### 31
ئىشنىڭ بېشى ئىسلام، تۈۋرۈكى ناماز، چوققىسى جىھاد. جاھاندىن ئۈمىدسىزلىنىشكە بولىدۇ، ئەمما ئاللاھنىڭ پەزلى كەرەمىدىن ئۈمىدسىزلىنىشكە بولمايدۇ.

### 32
ئۆزىمىزگە ھەر ۋاقىت تەنبىھ بەردۇق، ئەمما ئىختىيارىمىزنى قولدىن بەرمىدۇق. ئادەم بولغاچقا، بەشەرىي ئىستەك ئارام بەرمىگەچكە... نومۇس قىل دېدىم ئىچىمدە، ئىمانىم قېنى؟

### 33
ئۆلۈم ئىنسان ھاياتىدىكى ئەڭ قاتتىق سىناق ۋە بۈيۈك ۋەز-نەسىھەت. ھازىرنىڭ ئۆزى ھاياتلىق غەپلىتى.

### 34
ئۇيغۇرلۇق سۈپىتى بىلەن چۈشكۈنلەشتىم، ئەسلىدە مىللەتتىن ئۆتە ئىمان دەۋاسى مۇھىم. ئۆمۈرنى قورقۇنچاقلىق ئۇزارتالمايدۇ، باتۇرلۇق قىسقارتالمايدۇ.

### 35
ئاللاھنىڭ بەيتىدە دىلىم ئارام تاپتى. يالغۇزلۇق بەزىدە يامان خىيالنىڭ بۆشۈكى.

### 36
بىر سەپرا بوۋاي «ۋاللاھى، بىر-بىرىڭلارغا رەھىم قىلمىساڭلار، ئاللاھ سىلەرگە رەھىم قىلمايدۇ» دەپ قويۇپ چىپ كەتتى.

### 37
نەپسىم تۈپەيلىدىن ھەر كۈنى يېڭى بىر پىتنىگە دۇچار بولىدىغاندەك ھېس قىلىمەن. قاشلىغانچە قانمايمەن، شەلۋەرەپ كېتىدۇ جاراھەتلىرىم.

### 38
ئارام تاپماس جان پەقەت تەۋەككۇلچىلىك، قورقماسلىق بىلەنلا ئارام تاپىدۇ.

### 39
ئاللاھ دەرگاھىغا كېتىۋاتىمان. باشقىلارغا قىلىۋاتقان مۇئامىلەم تەكەببۇرلۇق ياكى ئۆزىنى تۆۋەن كۆرۈش بىلەن خاراكتېرلىنىپ قالماسلىقى كېرەك.

### 40
ئۆتمۈش بىلەن كەلگۈسى ئارىسىدا توسۇلۇپ قالغانمەن. بىر ئاللاھتىن باشقا ھېچ بارلىق مەڭگۈلۈك ئەمەس.

### 41
مەزلۇم مىللەتنى سۆيۈش ئۈچۈن زور بەدەل تۆلەش كېرەك. باشقىلار ھەۋەسلەنگۈدەك ياشاش كېرەك.

### 42
زورلانغان ۋاقىت مەھكۇملۇقتا ئۆتتى، نامازدا ھۆرلۈككە چىقتىم. بىز نېمىشقا ھەممىدىن كۈچلۈك ئاللاھنىڭ دوستى بولالمايمىز؟

### 43
كەچتە ساخاۋەت داستىخىنى سالدىم. كاللا يېڭىلانسا ئىشلار ئوڭشىلىپ كېتىدۇ.

### 44
ئۆزلۈك دۈشمىنى ئۆزلۈكتىن باشلىنىپ ئۆزلۈكتە مەغلۇب بولۇشى كېرەك. ئۆزىنى يېڭىش، بەختكە ئېرىشىش دېگەن ئەنە شۇ.

### 45
تار، ئەگرى-بۈگرى لەخمىدە ئۆمىلەپ كېتىۋاتقۇدەكمەن... تىرىك تۇرۇپ زۇلمەتكە قامىلىپ قېلىش نەقەدەر دەھشەتلىك!

### 46
ئاللاھنىڭ ئىرادىسى مۇتلەق، ئۇ ھېچقانداق چەكلىمىگە ئۇچرىمايدۇ. يازغۇچى سىرتىدا يازغۇچى بار، چەكلىك كاللا سىرتىدا ئالاھىدە ئىشلار بار.

### 47
ئاللاھنىڭ دىنىغا مەھكەم ئېسىلمىساق، تارىخ بورانلىرىدا چاك-چېكىدىن بۆسۈلىمىز. تەمەخورلۇق ۋە چۈشكۈنلۈك بىزنى پۈچەك، قەدىرسىز، بىچارە قىلىدۇ، بۇنىڭدىن قۇتۇلۇش كېرەك.

**(تۈگىدى)**

---
**مەنبە:** ئەنۋەر مۇھەممەد (ئەرتۈرك) ئەسەرلىرى
