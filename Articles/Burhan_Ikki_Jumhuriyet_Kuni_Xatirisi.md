---
title: "تارىخقا نەقىشلەنگەن ئىككى جۇمھۇرىيەت كۈنى خاتىرىسىگە"
author: "بۇرھان مۇھەممەد"
date: "2026-02-11"
source: "ئويغاقلار دۇنياسى سەھىپىسى"
category: "History / Political Commentary"
tags: [شەرقىي تۈركىستان, جۇمھۇرىيەت كۈنى, ئىستىقلال, بۇرھان مۇھەممەد, ئۇيغۇر تارىخى, 12-نويابىر]
language: "ug"
description: "بۇ ماقالىدە شەرقىي تۈركىستان تارىخىدىكى ئىككى جۇمھۇرىيەتنىڭ ئەھمىيىتى، مىللىي مەۋجۇتلۇق كۈرىشى ۋە ئەجدادلارنىڭ قالدۇرۇپ كەتكەن ئىستىقلال روھى بايان قىلىنىدۇ."
---

# تارىخقا نەقىشلەنگەن ئىككى جۇمھۇرىيەت كۈنى خاتىرىسىگە

«كەچمىشتە ئەمەلىيلەشكەنلەر كېلەچەكتىمۇ چوقۇم ئەمەلىيلىشىدىغانلىقنىڭ كاپالىتى» دەيدۇ مۇتەپەككۇرلار. تۈركىستان زېمىنى تۈركسىز، تۈرك دۆلىتىسىز، ئۇيغۇرسىز، يىغىپ ئېيتقاندا، شەرقىي تۈركىستان تۈركلىرىسىز بىنا بولغان ئەمەس. تەبىئەتمۇ ئۆزىگە خاس شەكلىنى شەرقىي تۈركىستان خەلقىسىز بەرگەن ئەمەس ۋە بېرەلمەيدۇ. 



دەۋرلەر ئالمىشىشى، ئۆزى خانلىق قۇللۇقلۇققا، ئەركىنلىك ئاسارەتكە ئايلىنىشى مۇمكىن بولغاندەك، شەرقىي تۈركىستاننىڭمۇ ئىسمى ۋە جىسمى سۈنئىي خەرىتىلەردىن ئۆچۈرۈلۈشى، يېڭى ئىسىم ۋە يېڭى جىسىم بېرىلىشى مۇمكىن. تۇپراق ئۈستىدىكىلەرنى تۇپراق ئاستىغا كۆمۈپ تاشلاشقا يەڭ تۈرۈش رىجىلىرىمۇ توختىماسلىقى مۇمكىن. ھالبۇكى بۇنى قىلىۋاتقانلار شۇنى دىققەتكە ئالمىغۇدەك دەرىجىدە غالجىرلاشقان ئىدىكى، **ۋەتەننى ۋەتەن قىلغان، خەلقنى شۇ زېمىننىڭ ئەبەدىي ئىگىلىرى قىلغان نەرسە تۇپراق ئۈستىدىكىلەر ئەمەس، ئۇنىڭ ئاستىغا كۆمۈلگەنلەر، ئىسسىق قېنى ئۇنىڭ يولىدا تۆكۈلگەنلەردۇر.**

ئۈستىدىكىلەرنى ئاستىغا كۆمۈش يولى بىلەن ئىشغالنى ئۇزارتىش مۇمكىن. لېكىن ئىشغالنى قىرغىن بىلەن ئەبەدىيلەشتۈرۈش خام خىيالدىن باشقا نەرسە ئەمەس. يوقىتىلىشقا دۇچ كېلىش تەھدىد، ئەمما يوقىتلىشقا قارشىلىقنىڭ ئۈزۈلمەي كەلگەنلىكى ھامان يېڭىدىن بەرپا بولۇشنىڭ، تەبىئەتنىڭ يېڭىلىنىشى مىسالى كۆمۈلگەنلەرنىڭ بەدىلى سۈپىتىدە قايتىدىن كۆكلەپ چىقىشنىڭ، يېڭىدىن باراقسانلىشىشنىڭ كەلگۈسى مۇقەررەرلىككە قاراپ يۈزلىنىۋاتقانلىقنىڭ ئالامىتى، ئالدىن بېشارىتىدۇر. 

ئەسلەش، خاتىرىلەش ھەرىكەتلىرى مانا بۇ شۇئۇرنى جانلىقلاشتۇرغۇچى دىنامىكلاردىندۇر. بۇ يەنە ئۆز نۆۋىتىدە ئاڭلىق ياكى ئاڭسىز ھالدا كېلەچەككە قارىتىلغان قۇتلۇق بىر غايىنى، بىر ئىددىئانى سايىۋەن قىلىپ كېتىۋاتقانلىقنىڭ ئىپادىسىدۇر. دۈشمەنلىرى تەرىپىدىن تاغدىن ئۆزىنى ئېتىۋېلىشقا قىستالغان، يار لېۋىگە كېلىپ قالغان ۋاقىتتىمۇ ئۆلۈۋېلىشتىن ئىبارەت چۈشكۈنلۈكنىڭ، ئاجىزلىقنىڭ ئېتىراپنامىسىنى ئەۋلادلىرىغا قالدۇرۇشنى نومۇس بىلەن بىلگەن، دۈشمىنىگە قارشى كۆكرەك تىرەش يولىدا ئۆلۈشتەك غۇرۇر ۋە شەرەپنىڭ مەنىۋى ئىزنەكلىرىنى ئەۋلادلىرىنىڭ قايتىدىن كۆكرەكلىرىگە تاقاپ غۇرۇر بىلەن ياشىشى ئۈچۈن سەكرىۋېلىش ئورنىغا تىركىشىپ ئۆلۈشنى، قارشىلىق كۆرسىتىشنى تاللىغان غۇرۇرلۇق ئاتا كەبى، نە تارىخ، نە تاجاۋۇزچى ئىنكار قىلىشقا يول تاپالمايدىغان **ئىككى بۈيۈك تىرىلىش ھادىسىسى** تارىخىقا ئۇيۇلتاش كەبى نەقىشلەندى. 

ئىستىقلالىيەتنى مۇمكىنسىزلىككە جورايدىغان ھەر تۈرلۈك تەشۋىقات ۋە تەھدىدلەر ئالدىدىمۇ تېز پۈكمىگەن، ئارقىغا چېكىنمىگەن ھالدا ئىككى بۈيۈك ئازادلىق خىتابنامىسىنى، ھۆرلۈك ۋە ئىستىقلال جاكارىنى ئېلان قىلىش ئارقىلىق خەلقىگە يېگانە چىقىش يولىنىڭ ئىستىقلالىيەتتە ئىكەنلىكىنى كۆرسىتىپ بەردى. ئەنە شۇ قۇتلۇق يولنىڭ كارۋانى بولغان، پاك تۇپراقلىرىغا ئىشغالىيەتچىلەر بۇلغاشتىن ئاۋۋال ئىككى پاك ئىزنانى قالدۇرغان، ئۆچمەس ۋە ئۆچۈرۈلمەس ئىككى مۆھۈرنى باسقان، ئىككى تەۋەررۈك ئىزنى قالدۇرۇپ كەتكەن قۇتلۇق ئەجدادقا سالام بولسۇن! 

بۇ ئىزنى قالدۇرۇشتا جېنىنى ۋە بارلىقىنى ۋەتەن مۇستەقىللىقى ئۈچۈن ئاتىغان، كەلىمەتۇللاھنى ئالىي قىلىش ئۈچۈن پىدا قىلغان ئەزىز شەھىدلىرىمىزگە، تارىخ بەتلىرىگە يېزىپ تۈگەتكۈسىز ئىش-ئىزلىرى بىلەن، قان بىلەن تۆلىگەن ئاچچىق، ئەمما شەرەپلىك بەدەللىرى بىلەن بىزگە ئۇلۇغۋار بىر روھنى مىراس قالدۇرۇپ كەتكەن باتۇر قەھرىمانلىرىمىزغا، پەھلىۋان يىگىت - قىزلىرىمىزگە ئالىي ئېھتىرام بولسۇن!

**بارچە شەرقىي تۈركىستانلىقلارنىڭ جۈمھۇرىيەت كۈنى قۇتلۇق بولسۇن!**

---
**يازغۇچى:** بۇرھان مۇھەممەد  
**چېسلا:** 2026-02-11  
**مەنبە:** ئويغاقلار دۇنياسى سەھىپىسى
