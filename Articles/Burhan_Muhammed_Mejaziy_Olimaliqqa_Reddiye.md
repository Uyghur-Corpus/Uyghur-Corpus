---
title: "«مەجازىي ئۆلىمالىق قاچانغىچە؟» ناملىق يازمىغا چۈشكەن بىر ئىنكاسقا جاۋاب"
author: "بۇرھان مۇھەممەد"
date: "2026-02-11"
source: "ئويغاقلار دۇنياسى سەھىپىسى"
category: "Intellectual Debate / Critique Theory"
tags: [بۇرھان مۇھەممەد, تەنقىدچىلىك, ئۆلىمالىق, رەددىيە, مۇنازىرە, ئىلىم ئەخلاقى]
language: "ug"
description: "بۇ يازمىدا بۇرھان مۇھەممەدنىڭ «مەجازىي ئۆلىمالىق» ھەققىدىكى ماقالىسىگە كەلگەن تەنقىدىي ئىنكاسلارغا قايتۇرغان ئىلمىي ۋە پىكرىي رەددىيەلىرى، تەنقىدنىڭ جەمئىيەتتىكى رولى ۋە ئەھمىيىتى بايان قىلىنىدۇ."
---

# «مەجازىي ئۆلىمالىق قاچانغىچە؟» ناملىق يازمىغا چۈشكەن بىر ئىنكاسقا جاۋاب

**ئەسكەرتىش:** جاۋاب ئىنكاسقا سىغمىغاچ ۋە مەزمۇن بۆلۈنمەسلىكى ئۈچۈن ئايرىم ئېلان قىلىندى.

---

### 💬 مۇرشىد مۇرشىدنىڭ ئىنكاسى:

> «ئەسسالامۇ ئەلەيكۇم، بۇرھان ئەپەندىم، ئاللاھ قولىڭىزغا دەرت بەرمىسۇن. ياخشى يازمىلارنى يېزىۋاتىسىز. سىزگە سەمىمىي تەكلىپىم سىزنى خالىس نىيەتلىك ياخشى بۇرادەر دەپ ئويلايمەن (ئاللاھ ئەڭ ياخشى بىلگۈچى). تەنقىد، ئوبزور ئاشنىڭ تۇزىغا ئوخشاش ئاز مىقداردا نورمال بولغىنى ياخشى. تەشكىلاتلار، زىيالىلار، ئەھلى ئىلىملەرگە يازغان تەنقىد، ئوبزورلىرىڭىز خېلى يېتەرلىك بولدى دەپ ئويلايمەن، بۇ خەلقنى ئوبزور، تەنقىد بىلەنلا ئىسلاھ قىلىپ بولغىلى، ئىشلىرىنى ھەل قىلىپ بولغىلى بولماس. ئەگەر مېنىڭ تەنقىد، ئوبزور يېزىشتىن باشقا ئارتۇقچىلىقىم يوق دەپ قارىسىڭىز، ئويلىنىپراق يازارسىز... سىز تەنقىد، ئوبزورلىرىڭىزنى ئازلىتىپ دىنىي ئەھلى ئىلىملىملەر، زىيالىلار، تەشكىلاتچىلارغا يول كۆرسىتىدىغان سىستېمىلىق نەزەرىيە ۋە ئۇنىڭ مۇكەممەل شەرھىسى بولسا شۇنى سىستېمىلىق ھالدا ئوتتۇرىغا قويۇپ، شۇ ئىدىيە، پىكىرنى تارقىتىشقا ھەرىكەت قىلىڭ...»

---

### 🖋️ ئويغاقلار دۇنياسىدا- بۇرھاننىڭ جاۋابى:

ۋەئەلەيكۇم ئەسسالام مۇرشىد مۇرشىد ئەپەندى:

1. ئالدى بىلەن دۇئا تىلەكلىرىڭىز ئۈچۈن تەشەككۈر.

2. «سەمىمىي تەكلىپ» دەپ ئاتىغان بۇ سەپسەتىلىك جۈملىلەر دۆۋىسى ئىنكاسىڭىزنى يازدۇرغان قۇۋۋەتنىڭ مەنبەسى ساددىلىقتىنمۇ، چاپانچىلىقتىنمۇ، تەخسىكەشلىكتىنمۇ ياكى قوشقا يېڭى قېتىلغان ئۇي مىسالى ئاكتىپلارچە قارام جۈرئەتكارلىقمۇ بىلىپ بولمىدى. تەنقىد ۋە ئوبزور ھەققىدىكى جۆيلىمىلىرىڭىزدىن كۆرۈنۈپ تۇرۇپتۇكى، سىز تېخى تەنقىد ۋە تەنقىدچىلىكنىڭ نېمىلىكىنى ئاڭقىرىپ بولالمىغان تالىپچاق سەۋىيەسىدىكى بىرى. چۈنكى تەنقىدنى تۇزغا ئوخشىتىپ بىزارلىقىڭىزنى ئىپادىلەپ كېتىشلىرىڭىز بەئەينى بىر زامانلاردا ئىپتىدائىي تالىپچاقلارغا دەرس قىلىنىدىغان سامان قەغەز، سېرىق سەھىپىلىك كىتابلاردىكى **«النحو في الكلام كالملح في الطعام»** دېگەن قاپىيەگە ئوخشاش گەپساتارلىق ۋە ساختىلىق ئۈستىگە قۇرۇلغان ئويدۇرۇلما گەپلەرنىڭ ياپسالانغان نۇسخىسى ئىكەنلىكى ئاپئاشكارا تۇرۇپتۇ. 



دەرۋەقە، يۇقىرىقى ئەرەبچە جۈملە خۇددى سىزنىڭ ھەرە نەشتىرى يالىتىلغان جۆيلىمە تەشبىھىڭىزگە ئوخشاش ئويدۇرما، يۈزەكى ۋە سېپى ئۆزىدىن قۇرۇق گەپ بولۇپ، مەزكۇر جۈملە ئىسلام تارىخىدا ئۆتكەن مەشھۇر تىلشۇناس **سەييىد شەرىف ئەلجۇرجانىي**نىڭ سۆزى بويىچە «گەپ ئوينىتىپ بۇرمىلىغانلىق، ھېچبىر ئىزدىنىشتىن نېسىۋە ئالمىغان قارىسىغا گەپ يورغىلاتقانلىق» جۈملىسىدىندۇر. بالاغەت ۋە پاساھەت ئالىملىرىنىڭ ئىپادىسى بويىچە ساختا، خاتا تەشبىھدۇر. فىقھىشۇناسلىقتا **«قىياسى مەئەلفارىق»** (ئەمەس نەرسىنى بىر - بىرىگە ئوخشىتىۋېلىش) تۇر. 

ئەگەر راستتىنلا تەنقىدنى سىزنىڭ يەپ - ئىچىش «پەلسەپەڭىز»دىكى مەنتىقىگە سېلىپ ئوخشىتىشقا توغرا كەلسە، تەنقىد تۇز ئەمەس، بەلكى تۇزنى ئۆز ئىچىگە ئالغان ئاش - تاماقنىڭ بەتتەم ياكى تەملىكلىكىنى پەرقلەندۈرگۈچى ئۇستام، زەرەر ياكى پايدىلىقلىقىغا، ئوزۇقلۇق قىممىتى يۇقىرى ياكى تۆۋەنلىكىگە، قۇۋۋەتلىك ياكى زەھەرلىك نىسبىتىنىڭ قايسى دەرىجىدە ئىكەنلىكىگە دىياگنوز قويغۇچى ھەكىم ياكى ئوزۇقلۇقشۇناس، دېسىمۇ بولىدۇ. تەنقىد كۆپ قىرلىق بىلىم ۋە كەڭ بولغان نەزەر دائىرە، ئۆتكۈر ۋە زىل بولغان سەزگۈر ئەقلىيەت تەلەپ قىلىدىغان بىر ئىش. 

3. يازمىدا سىزنى چىچاڭشىتىۋەتكەن مەجازىي ئۆلىمالىق مەسىلىسى كۈنىمىز ۋەزىيىتىدە مىللىي كىرىزىس، دىنىي كىرىزىس، شۇنداقلا مەدەنىيەت كىرىزىسىغا ياتىدىغان زىل بىر ھادىسە. بۇنداق خەتەرلىك ھادىسىنىڭ ھەر تۈرلۈك ۋارىيانتلىرىغا قارىتا ئۇدۇللۇق ئوبزور - تەنقىدلەرنى بېرىش ھەربىر قەلەم ئىگىسى ئۈچۈن بىر مەجبۇرىيەتتۇر. تەنقىدنىڭ ئۆتكۈر بولۇشى يۈز بېرىۋاتقان مەسىلىنىڭ خەتەرلىك ياكى جىددىيىتىگە سەل قاراشقا بولمايدىغانلىقىغا چېتىلىدۇ. 

4. يازما نوقول تەنقىدلا ئەمەس، ئۇنىڭ ئاساسىي گەۋدىسى ساختىلىق باش كۆتۈرگەندە ئۇنى نېمە بىلەن ئايرىش كېرەكلىكى، ساختىلىقنىڭ بارار يىرىنىڭ نېمىلىكى ئىشارەت قىلىنغان. بۇ تۈر يازمىنىڭ ئاساسىي ئوبيېكتى بولسا، ئۇنتۇلۇۋاتقاننى ئەسلىتىش، پايخان قىلىنىۋاتقان مىزان - قائىدىلەرنى جانلىق تەتبىقلاش ئارقىلىق كەلگۈسىنىڭ ئالىم - ئۆلىما نامزاتلىرىنى ساختىلىشىشتىن ھەزەر ئەيلەشكە يېتەكلەشتۇر.

5. تەنقىدنى ئوڭ تۇتۇپ ئوقۇش سەۋىيەسىنى يىتىلدۈرۈپراق ئاندىن گەپ يورغىلىتىشنى سىناپ باقسىڭىزمۇ كېچىكمەيسىز. سىزگە ئارتۇقچىلىقلىرىم ئۈستىدە توختىلىش قەرزىم بولمىغاندەك، نېمىگە قانداق ۋە قانچىلىك تەنقىد قىلىشنى رايىڭىزغا چۈشۈرۈپ ئورۇنداش قەرزىممۇ يوق.

6. تەنقىد ئاممىباب يېزىلغان بولغاچقا، ھەر تۈرلۈك پىكىر ئەھلى ئۆزىنىڭ چۈشەنچىسىگە بېقىپ ئويلىغانلىرىنى يېزىش ئەركىنلىكى بولىدۇ. سىزدە تالىپقا خاس ئەدەپ بولىدىغان بولسا، بىرى كىرىپ ئۆلىما ۋە دىنغا قورسىقىدىكى تۆككەنلىكنى تۇتۇۋېلىپ «سېنىڭ تەنقىدىڭ مۇشۇنىڭغا سەۋەب بولدى» دەپ تاپا قىلىپ ئۇششۇقلۇق قىلماستىن، ئاشۇ ئىنكاسنى يازغۇچىغا پىكرىڭىزنى بەرسىڭىز ئوڭ ئىش بولار ئىدى. 

7. تەئەددىيلىق جۈملىلىرىڭىزدىكى ئىش ئۆگىتىشلىرىڭىزدىكى تەنتەكلىك ۋە نەشتەر ئارىلاش پارادوكسلىق تەۋسىيەلىرىڭىز بۇ خۇسۇستا جاۋاب قايتۇرۇشقا ئەرزىمەيدىغانلىقىنى كۆرسىتىپ تۇرۇپتۇ.

8. تەنقىدتە يېزىلغان مەسىلىلەرگە قارىتا ئىلمىي ياكى پىكرىي ئاساستا رەددىيە بولسا ئوتتۇرىغا تاشلىماستىن، «تەنقىد يازىۋەرسىڭىز ئەكىس تەسىر بېرىپ مازلىشىسىز» دەيدىغان بىمەنە گەپلىرىڭىزمۇ ئۆزىڭىزدە قالسۇن! 

9. يېغىپ ئېيتقاندا، تا ۋەتەندە - ئىشكايلىدا ھەپتىيەك قولتۇقلاپ يۈرۈەن چاغلاردىن باشلاپ يېپىنچىسىغا چىۋىن قوندۇرماي قورۇپ كېلىۋاتقان بۈگۈنكى «ئۆلىما» توپىنىڭ ئىچىدە، يۈز بەرگەن كىرىزىسلاردا ئاق - قارىنى پەرق ئېتەلىگۈدەك سەۋىيەدە بولمىغانلىقىڭىز ھەقىقەتەن ئەپسۇسلىنارلىق. بەلكىم بۇ جاۋابىم ھەقىقىي ئۆلىما ياكى ساغلام خاراكتېرگە ئىگە ئىلىم ئەھلىلىرىنىڭ يولىغا تۈزۈكچە قەدەم تاشلاشقا تۈرتكە بولىدىغان بىر ئاگاھ بولۇپ قالسا، نە ئەلا!!!

10. سىز ۋە سىزگە ئوخشاش خۇشامەتگۇي تالىپچاق، زىيالىيچاقلارغا دەيدىغىنىم شۇكى، مىللەت خار – زەبۇنلۇققا ئېغىر پاتقان بۈگۈنكى ۋەزىيەتتە، مىللىتىگە، دىنىغا چىن ئىخلاس بىلەن خىزمەت قىلىشقا بەل باغلاش زۆرۈرىيەتتۇر. لېكىن پەلەكنىڭ چەرخى ئايلىنىپ كېرەكلىكلەر بىلەن كېرەكسىزلەر ئايرىپ چىقىلىدىغان كۈندە، كەمىنىنىڭ دەيدىغىنى رەسۇلىمىزنىڭ ئېيتقان: **«هل بلغت؟ اللهم فاشهد!»** دېگەن سۆزىگە ئوخشاش: «تەڭرىم، دەيدىغاننى دېگەنمەن، يازغانمەن، قالغىنى ئۆزۈڭ بىلىپ بىر تەرەپ قىل» بولغۇسى، ۋەسسالام!

**ھۆرمەت بىلەن: بۇرھان مۇھەممەد**

---

### 💬 پەر ماننىڭ ئىنكاسى:

1. مۇرشىد ئەپەندىنىڭ سەۋىيىسىنى بىلىدىغان «ئويغاق بۇرھان» نىڭ ئۇنى «تالىپچاق» دېيىشى تامنىڭ كەينىگە ئۆتىۋېلىپ قەھرىمانلىق قىلىدىغان قەغەز يولۋاسلىقىنىڭ ئىسپاتى.
2. «سامان قەغەز، سېرىق سەھىپىلىك كىتابلار...» دېگەن قۇرلار ئىلىمنى يېزىلغان قەغەزنىڭ سۈپىتىگە قاراپ باھالايدىغان پوستەك دىتلىقنى ئىپادىلەيدۇ.
3. مۇرشىد ئەپەندى دېمىگەن ئەرەبچە جۈملىنى ئۆزۈڭچە بايان قىلىپ «تسويق ذاتي» (ئۆزىنى بازارغا سېلىش) قىلىۋاتىسەن.
4. مۇرشىد ئەپەندىنىڭ «سىستېمىلىق نەزەرىيە قويۇڭ» دېگەن سۆزىگە جاۋاب بەرمەي، ئون ماددىلىق تەنە يېزىشىڭ قۇرۇق پوپاڭچىلىق.
5. «ئويغاق بۇرھان» ئاۋۋال ئۆزى تەنقىدتىن قورقماي چۈمبەلنىڭ ئىچىدىن چىقسۇن (يۈزىنى ئاچسۇن).
6. «تالىپچاق» ئاتالغۇسى بىلەن كەمسىتىشنىڭ ئۇخرەۋىي ھېسابىنى ئەسكەرتىمەن.

---

### 🖋️ ئويغاقلار دۇنياسىدا- بۇرھاننىڭ پەر مانغا جاۋابى:

1. چامغۇر يۇلۇش ھېكايىسىدەك ئىتقا ئەگىشىپ مۈشۈك، مۈشۈككە ئەگىشىپ چاشقاننىڭمۇ بەلدىن تارتىشىپ بەرگۈسى كەلگەن بولسا، ئۇنىڭغىمۇ مەرھابا. ئوقۇش تارىخى بىلەن ھەۋەسكار سەۋىيەسىدىكى «تەرجىمان» دىن ئەللامە چىقىدۇ، دەپ قالغان بولسىڭىز ياڭلىشىپسىز. ئۇياق مېنىڭ تەنقىد ساھەسىدىكى ۋەزىيىتىمگە قوشۇق سېلىپ گەپ ئاتسا، مېنىڭمۇ ئۇنىڭ ۋەزىيىتىدىن چىقىش قىلىپ پەند بېرىشىم ناھايىتى نورمال ئىش.

2. بۇرھان سامان قەغەز، سېرىق سەھىپىلىك كىتابلار دەۋاتقان بولسا، مەدرىس دەۋرىنىڭ ۋەزىيىتىنى چۈشىنىپ گەپ قىلىۋاتىدۇ. ئىپتىدائىي دەۋردىن يادلىۋالغان گەپنى «خىتاي مېلى» غا ئوخشاش ئالدى ئارقىسىنى ئۆرۈپلا گەپ دەپ بازارغا سېلىۋاتقانلىققا ئىشارەت قىلىۋاتىدۇ.

3. مۇرشىد ئەپەندى دېمىگەن گەپنى دېدى دېيىلىۋاتقان ئىش يوق، ئۇ ئوتتۇرىغا چىقارغان تەشبىھنىڭ ئارقا كۆرۈنۈشى ئىلمىي ئاساسىغا چېتىشتۇرۇلۇپ خاتالىقى مۇئەييەنلەشتۈرۈلدى.

4. سىزنىڭ مەسخىرەلىك كۈلكىڭىزنىڭ قىستاپ كەلگىنىنى دەپ تاشلىغىنىڭىز ئەمەلىيەتتە ئۆزىڭىزنى بەكمۇ جايىدا ئېتىراپ قىلغىنىز بولدى. مەسخىرىلىك كۈلكە ئەلمىساقتىن چاكىنا ئادەملەرنىڭ فىترىتىدىن ئايرىلغان ئەمەس.

5. تەنقىد ئوبزورنى كىچىك ئويلاش ئەقلى خاملىقنىڭ ئالامىتى. ئەڭ چۈپرەندە ئادەملەر خام ئەقىل كىشىلەردىن چىقىدۇ.

6. نورمال تالىبۇلئىلىمنىڭ ئەدىپىدىن نېسىۋە ئالمىغاننىڭ ئۈستىگە بىلمىگەن تېمىلاردىمۇ شىلتىڭ ئاتسا، ئۇنى ئەركىلىتىپ تالىپچاق دېيىش سىزگە ئوخشاش بىراۋنى تۈكى يوق گەپلەرگە تايىنىپ ھاقارەت قىلغاندىن مىڭ ياخشى، چالا تالىپچاق!

7. سىزنى مۇرشىد مۇرشىد ئەپەندى ياللىۋالغان بولمىسڭىز، ئاتىكاچىلىقنى يولىدا قىلغايسىز. ئالدى بىلەن ئۆزىڭىزنىڭ مەنتىقىسىدىكى چۈمبەل بىلەن ئەينەككە ئوبدان بىر سىنچىلاپ قارىۋېتىپ ئاندىن ئېغىز غېرىچلاشقا باشلىسىڭىزمۇ كېچىكمىگەيسىز.

---

### 🖋️ مۇرشىد مۇرشىدقا يەنە بىر قېتىملىق جاۋاب:

1. ئىپتىدائىي دېگەندىن مەدرىسەنى بىر نەرسە دېگەنلىك مەقسەت بولغىنى يوق، بەلكى باشلانغۇچ سەۋىيە كۆزدە تۇتۇلغان.
2. مەن ئۇيغۇر جەمئىيىتىدە ئىلىم قوشۇنىنىڭ يېتىشىپ چىقىشىنى تەكىتلىگەن بىر يازار تۇرۇپ نېمىشقا قان قۇسقۇدەكمەن؟ دىپلوم سەۋدالىرىنىڭ، تەنقىد روھى يوق خىيالپەرەس موللاملارنىڭ يېتىشىپ چىقىۋاتقىنىغا ئىچى پۇشىدىغان زامان كەلمىگۈچە بۇنىڭ رېئاللىققا ئايلانمايدىغانلىقى بۈگۈننىڭ رېئاللىقىدۇر.
3. ھەل قىلىش چارىسىنىڭ بىرىنچى قەدىمى خاتانىڭ خاتالىقىنى تونۇپ يېتىشتىن باشلىنىدۇ. بىنورماللىقنى پاش قىلىشنى «كونا خاماننى سورۇش» دېسىڭىز، بۇ خامان تاكى بىنورماللىقلار تۈگىگەنچە سورىلىپ تۇرىدۇ!
4. ئىلمىي سەۋىيە ھەققىدە توختىلىپ قاپسىز. مېنى ھېچ بىلمەي تۇرۇپ پەرەزدە گەپ قىلىشلىرىڭىزدىن ئەقلىي گۆدەكلىكىڭىز بىلىنىپ تۇرۇپتۇ. سىزگە تەۋسىيە: پەر مان بىلەن بىرلىكتە ئەملىنىپ ساقىيىشنىڭ كويىغا چۈشكەيسىز.
5. «تالىپچاقتىن داموللام چىقمايدۇ» دېگەن يەكۈننى قەيەردىن چىقاردىڭىز؟ يازمىلارنىغۇ تەتۈر تۇتۇپ ئوقۇڭ، ئىنكاسنىمۇ تەتۈر تۇتۇپ ئوقۇغىنىڭىز قىزىق.
6. بىر قوتاننىڭ ھەلىپىنى تەڭ ئېتىش دېگەنلىك چاپانچىلىقتا بەسلىشىش، خاتا بولسىمۇ تەڭ پاس چىقىرىشىشقا قارىتىلغان. سىزنىڭ نەدە ئوقۇغىنىڭىزدىن ماڭا نېمە؟
7. ئىككىڭلارنىڭ «بىراۋنى سالاھىيىتى يوقلۇقى» بىلەن ئەيىپلەش خۇمارىڭلار قىزىق بىلىندى. بىرلا ئىسىمدا ئويناڭلار، ياكى ئىككى كىشى ئەمەسلىكىڭلار چېنىپ قالمىغۇدەك كېلىشىۋېلىپ كېلىڭلار. شىلتىڭ ئېتىشنى قاملاشتۇرالمىساڭلار غىت قىسىشنى بىلسەڭلەرمۇ ھەددىنى بىلىش بولىدۇ.

---

### 🖋️ بار باروسساغا جاۋاب:

ئۆزىڭىزگە ئېلىۋالمىغان ئاساستا تەكلىپ - پىكىرلىرىڭىزنى ئايىمىغىنىڭىزدىن سۆيۈندۈم. بىر ساھەنىڭ نېنىنى يەۋاتقانلاردىن تۇرۇپ تەنقىد - ئوبزورلارنى ئاۋامدىن پەرقلىق شەكىلدە ئوقۇشنى بىلمىسە، بۇنىڭغا تېگىشلىك زاكوننى بېرىپ رەددىيە بەرمەك زۆرۈر بولىدۇ. ھەقنى ھەق دېيىش بىر روھ مەسىلىسى. خاتانى سۈلھىي - سالاغا زورلاپ توغرا قىلىۋېلىشمۇ بىر تۈرلۈك دېۋەڭلىكنىڭ ئالامىتى. گۈزەل ئۈمىد - تىلەكلىرىڭىز ئۈچۈن تەشەككۈر.

---

**⚠️ ئاگاھلاندۇرۇش:** تېمىغا مۇناسىۋەتسىز ھالدا ئوت قۇيرۇقچە ئىنكاس يېزىپ ئۆزىنىڭ ئوغرى چاشقانغا ئايلىنىپ قالغان يالاقچى تىپلىقى بىلەن مەشھۇر بولۇپ كەتكەن بەغەرەز تىپلار ھەددىنى بىلىۋالغاي! ماز گەپنى ئاز قىلىپ ئۆز ئۇۋىسىدا ئويناپ تۇرغاي!

**يازغۇچى:** بۇرھان مۇھەممەد  
**ۋاقتى:** 2022-08-31 ئەتراپى  
**مەنبە:** ئويغاقلار دۇنياسى سەھىپىسى
