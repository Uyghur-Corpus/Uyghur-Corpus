---
title: "كىتابخانلارغا خۇش - خەۋەر! (تۆت پارچە كىتابىمىزنىڭ نەشردىن چىققانلىقى مۇناسىۋىتى بىلەن)"
author: "بۇرھان مۇھەممەد"
date: "2026-02-11"
source: "ئويغاقلار دۇنياسى سەھىپىسى"
category: "Announcement / Literature / Uyghur Studies"
tags: [بۇرھان مۇھەممەد, يېڭى كىتابلار, نەشرىيات, ئۇيغۇر ئەدەبىياتى, قۇرئانشۇناسلىق, ھۆر ۋەتەن ئاشقى]
language: "ug"
description: "بۇرھان مۇھەممەدنىڭ تۆت پارچە يېڭى ئەسىرىنىڭ نەشردىن چىققانلىقى توغرىسىدىكى خۇشخەۋەر ۋە كىتابلارنىڭ قىسقىچە تىزىملىكى."
---

# كىتابخانلارغا خۇش - خەۋەر!
**(تۆت پارچە كىتابىمىزنىڭ نەشردىن چىققانلىقى مۇناسىۋىتى بىلەن)**

ھېيت ئايەم ياكى بىرەر خاتىرە كۈنلىرىنى ھېسابقا ئالمىغاندا، سەھىپىدە قەلەم تەۋرەتمىگىلى ئانچە ۋاقىت بولۇپ كېتىپتۇ. توغرىسى تەۋرىگەن قەلەمدىن پۈتۈپ چىققان ئاچچىق چۈچۈك پۈتۈكلەرنى، ئىسسىق – سوغۇق تەلقىنلەرنى، ئىزدىنىش ۋە تەپەككۇر ھاسىلاتلىرىنى سەھىپىدە ئورتاقلاشمىغىلى خېلى بوپتۇ. قارىماققا سەھىپىنى تەرك قىلىپ ئۇزۇن بىر تەنەپپۇس ئالغاندەك بولدۇق. ئەمما بۇ «ئۇزۇن تەنەپپۇس» ئۇزۇن بىر سەپەر مىسالى مەنزىلگە قاراپ بىر مەھەل ئۈن - تىنسىز ئىلگىرىلەشنىڭ پۇرسىتى بولدى. ھەر پۇرسەت بىر ئىمكانىيەتكە يول ئاچقاندەك، بۇمۇ ئۆزىگە يارىشا ۋاقىت، ئىمكانىيەتلەرنى تېجىگەن، زېھنىي ئۇزلەتكە بىر ئاز بولسىمۇ دەم بەرگەن بولدى. شۇنىڭغا يارىشا ئىلمىي خىزمەتتە قېتىرقىنىشنىڭ، ئىجتىھادتا پىنھانلىشىشىنىڭ، بىر مۇددەت كۆزىتىش ئېلىپ بېرىشنى ئەمەلىيلەشتۈرۈشنىڭ پۇرسىتىمۇ چىققان بولدى. ھەش – پەش دېگۈچە يىلمۇ ئۆرۈلدى. شۇنىڭغا بېقىپ تىلداش ۋە ۋەتەنداشلار بىلەن ئورتاقلىشىدىغان نۇرغۇن كۆڭۈل سۆزلەر، ھال – مۇڭلار، نەشرى ئەپكارلارمۇ يىغىلىپ ئۈلگۈردى.

ئەمدىلىكتە تەنەپپۇسمۇ، سەپەرمۇ ئۆز مۇساپىسىنى تۈگەتكەندەك، قەدىردان ئوقۇرمەن ۋە سەھىپە ئەھلى بىلەن بولۇۋاتقان ئورتاقلىشىشلارنىڭ كەلگەن يېرىدىن داۋاملىشىدىغان ۋاقتى يېتىپ كەلگەندەك بېشارەتلەر كۆڭۈلگە كېچىشكە باشلىدى. سەھىپىگە قايتىشنىغۇ قايتقۇلۇق، ئەمما قايسى يوسۇندا قايتقۇلۇق؟ دېگەن سوئال قىينىدى.

جاۋابەن دېدۇقكى، تەنەپپۇسىمىزنى سەپەرگە ئوخشاتقان ئىكەنمىز، سەپەردىن قۇرۇق قول قايتمىغۇلۇق، قايتقانكەنمىز قولدا كۆتۈرۈپ كىرگۈدەك سوغىتىمىز بولسۇن، ئەمگەك مېۋىمىز بولسۇن. شۇنداق دېدۇق – دە، قولىمىزدا نەشرگە تەييارلىنىۋاتقان ئەسەرلىرىمىزدىن بىر قىسمىنى تەقلەپ نەشردىن چىقىرىشنى، قايتقىنىمىزنىڭ نام - نىشانىسىنىڭ مەزكۇر ئەسەرلىرىمىزنىڭ نەشردىن چىقىشىنى تەبرىكلەش بولۇشىنى مۇناسىپ كۆردۇق. نىھايەت كۈتكەن كۈنمۇ يېتىپ كەلدى. چىقىرىشنى پىلان قىلغان ئەسەرلىرىمىزدىن تۆت پارچە ئەسەر بۈگۈن رەسمىي ھالدا نەشردىن چىقتى.

**بۇ ئەسەرلەر تۆۋەندىكىچە:**
1. **ھۆر ۋەتەن ئاشقى**
2. **ئاسارەتتە ئىنسانلىق بوھرانى**
3. **ۋەتەن ئەھدىمىز ۋاپا مىزانىدا**
4. **قۇرئانشۇناسلىق پەنجىرىسىدىن «ئۆزگىچىلىك»لەرگە نەزەر**



كىتاب – ئەسەرلەرنىڭ بىر مىللەتنىڭ ماددىي ۋە مەنىۋى قۇرۇلۇشىنى مۇھاپىزەت قىلىش، يېتەكلەش ۋە تاكامۇللاشتۇرۇشتىكى رولىنى، ئەھمىيىتىنى بۇ يەردە مەخسۇس ئەسلىتىپ ئولتۇرمىساقمۇ بولىدۇ. بولۇپمۇ سەھىپىمىزنىڭ 7 يىلغا يېقىن سوزۇلغان ماجىرالىق سەرگۈزەشتىسىگە شاھىت بولۇپ كېلىۋاتقان ئومۇم ئوقۇرمەنلەر توپى ئۈچۈن بۇ بىر ئاپئايان مەسىلە. شۇڭا بۇ ھەقتە بىرەر دىيباجە قىلىشنىڭ ئورنى يوق. ئەمما بۇ يەردە شۇنى قەيت قىلماي بولمايدۇكى، ئەسەرلىرىمىزنىڭ روياپقا چىقىشى ئەڭ ئاۋۋال جانابى ئاللاھ ئالدىدىكى مەسئۇلىيەتتە، ئىلىمگە بولغان ۋاپادارلىقتىن، قەلەمگە بولغان ساداقەتتىن ۋە مىللەت ئالدىدىكى بۇرچتىن مەنبەلەنگەندۇر. ھەمدە بۇ ئەسەرلەر يۇقىرىقىدەك شوئۇر تۈرتكىسىدە روياپقا چىققان ئىلمىي ۋە پىكرىي رىيازەت مېۋىلىرىدۇر.

دانالار ئېيتقاندەك: بىر ئەسەرنىڭ كىتابخانىغا تىزىلىشى ئۆز نۆۋىتىدە شۇ ئەلنىڭ مەدەنىيەتە تۇتاشقان يولىغا ئېسىلغان بىر چىراغنىڭ كۆپىيىشىدىن دىرەكتۇر. بىز ئىشىنىمىزكى، مەزكۇر شوئۇر ئاساسىدا ئېسىلغان ھەربىر چىراغ ئەلۋەتتە كۈنى كېلىپ قۇياش مىسالى ھەقىقەت يولىنىڭ ئۆچمەس نۇر – زىياسىغا ئايلانماي قالمايدۇ. خۇددى شۇنىڭدەك، مەۋجۇتلۇق كۈرىشىدىكى بۇ ھەققانىي يولدا ئېلىپ بېرىۋاتقان ئەقلىي ئىزدەنمىلىرىمىز، پىكرىي سەمەرىلىرىمىزمۇ كۈنى كېلىپ زېھنىمىزنىڭ تاشقىرىسىدىكى رېئال دۇنيايىمىزدا ئۆز مېۋىسىنى بەرگۈسى، بۇنىڭ قىممىتىمۇ كۈنى كېلىپ ئۆز ئەھلى تەرىپىدىن قەدىرلەنگۈسى ۋە مۇئەييەنلەشتۈرۈلگۈسىدۇر.

مۇشۇ مۇناسىۋەت بىلەن مەن ئەسەرلىرىمنىڭ خەلقىمىز بىلەن ئۇچرىشىشىغا ۋەسىيلە بولغان، جۈملىدىن بۇ قۇتلۇق مەسئۇلىيەتنىڭ ئاداسى ئۈچۈن خالىسانە خىزمەتلىرى، پىداكارانە ئەمگىكى ۋە ھەر تۈرلۈك قوللاپ - قۇۋۋەتلىشى بىلەن ھەمدەمچى بولغان ۋە بولۇۋاتقان بارچە ئەزىزلەرگە ئۆز تەشەككۈرۈمنى بىلدۈرىمەن. جانابى ئاللاھتىن ئۇلارغا ئېسەن – ئامانلىق، ئائىلىسىگە خاتىرجەملىك، ئىشلىرىغا ئۇتۇق ۋە روناقلىق تىلەيمەن.

كىتابلارنىڭ ھەربىرى ئۆزىگە خاس تۈر ۋە ئەھمىيەتكە ئىگە بولۇش بىلەن بىرگە، مەزمۇن ۋە تىپى جەھەتتىنمۇ بىر - بىرىدىن پەرقلىنىدىغان بولغاچقا، بۇ ھەقتىكى مەلۇماتلارنى، خۇسۇسەن ھەربىر كىتاب ھەققىدىكى تونۇشتۇرۇش ۋە ئىزاھات خاراكتېرلىق بايانلارنى كېيىنكى كۈنلەردە سەھىپە ئەھلى بىلەن ئايرىم – ئايرىم ھالەتتە ئورتاقلاشماقچىمىز.

ئەسەرلىرىمىز ئىستانبۇلدىكى **«تەكلىماكان ئۇيغۇر نەشرىياتى»** ۋە **«ئەۋلاد كىتاب تور بازىرى»**غا قويۇلدى.
كىتابلار تۈركىيە ئىچى ۋە سىرتىغا يەتكۈزۈپ بېرىلىدۇ.

**ھۆرمەت بىلەن:** ئويغاقلار دۇنياسى سەھىپىسى−بۇرھان مۇھەممەد
