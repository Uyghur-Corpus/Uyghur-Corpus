{"title": "ئاكتىپ مەزلۇملۇق ۋە پاسسىپ سىياسەتۋازلىق", "author": "بۇرھان مۇھەممەد (Burhan Muhammed)", "date": "2020-08-17", "tags": ["مىللىي ھەرىكەت", "سىياسەتۋازلىق", "بىرلىك", "پاسسىپلىق", "تەشكىلاتچىلىق", "زۇلۇم"], "content": "# ئاكتىپ مەزلۇملۇق ۋە پاسسىپ سىياسەتۋازلىق\n\n**ئاپتورى:** بۇرھان مۇھەممەد\n**ۋاقتى:** 2020-يىل 17-ئاۋغۇست\n\n## -1-\n\nۋەتەن ئازادلىقى يولىدا دۈشمەنگە ئورتاق قارشى تۇرۇشنىڭ، ھەمدەمچىلىك ۋە كۈچنى بىرلەشتۈرۈشنىڭ ئىرقىي ئايرىمىسى، سىنىپىي تەۋەسى، پارتىيە ياكى تەشكىلات ئايرىمىسى بولمايدۇ. ئىنسانىيەت تارىخىنىڭ سىياسىي ھەرىكەت تەجرىبىلىرىنىڭ ئورتاق يەكۈنى شۇ: جەڭ شىددەتلەنگەندە سەپلەر بىرلىككە كېلىدۇ.\n\nدۈشمەننىڭ ياقىسىغا قول ئۇزاتقىنىدەك ھال يوق چاغدا ئۆستەڭدىن ئېرىقلارغا بۆلۈپ تاشلانغان ئاقار سۇدەك ئېقىمدىن ئېقىنلارغا ئاجراپ، بۆلۈنۈپ ۋە كۆپىيىپ ماڭدۇق. پەرقلىق شوئارلار ئاستىدا مەيدانغا كەلگەن تەشكىلاتچىلىق مودىسى ھۈجەيرە مىسالى غولداپ كەلدى ۋە بۇ ئارقىلىق گاھ توقۇنۇش، گاھ رەقىبلىشىش، گاھ ھەمكارلىشىش شەكلىدە كۆپ خىللىشىشقا ۋە پەرقلىق شوئارلار ئارقىلىق ۋەتەن - مىللەتنىڭ ئاۋازى بولۇۋاتقانلىقىمىزنى ئىپادىلەشكە تۇتۇندۇق. نېمە ئۈچۈن؟\n\nچۈنكى، ۋەزىيەت، شارائىت شۇنى تەقەززا قىلدى.\nچۈنكى دۈشمەن كۈچلۈك. تارقىلىپ ھەرىكەت قىلىش زۆرۈر بولدى.\nچۈنكى، بىرىمىزنىڭ يولى تاقالسا، يەنە بىرىمىزنىڭ ئېچىلغان يولى ئارقىلىق كۈرەشنى توختىتىپ قويماسلىق كېرەك بولاتتى.\nچۈنكى، دۈشمەن رەزىل، بىرىمىز يىقىلساق، يەنە بىرىمىز دەرھال قەددىنى تىكلەپ لەپىلدەۋاتقان بايراقنى يەنىمۇ ئېگىز كۆتۈرىدىغان، دۈشمەننىڭ غەلىبە چۈشىنى بەربات قىلىشقا يارايدىغان ۋەتەن ئوغلانلىرىنىڭ تۈگەپ قالمايدىغانلىقىنى كۆرسىتىپ تۇرۇشى كېرەك.\n\nبۇلارنى نەزەرگە ئالدۇق-يۇ، كۆپىيىش ۋە تۈركۈملىشىشنىڭ دۈشمەننىڭ ياقىسىغا قول ئۇزىتىپلا قالماي يەنە سانسىزلىغان قوللارنىڭ تېگىش قىلىدىغان پۇرسەتنى قولغا كەلتۈرۈش، ۋاقتى كەلگەندە بىرلا چاقىرىق بىلەن تەرەپ - تەرەپتىن چىقىپ دۈشمەننى بوغۇشقا يارايدىغان ئەۋزەللىك ئىكەنلىكىنى، ئەكسىچە بۇنىڭ ئىشقا ئاشماسلىقى ئۈچۈن دۈشمەننىڭ ئىستەكلىرىگە ماسلىشىدىغان، ئۇلارنىڭ ئۇيقۇسىنى ئارامىدا قىلىشقا يارايدىغان ئېشىندى كۈچلەرگە ئايلىنىپ قېلىشىغا يول قويۇلسا بولمايدىغانلىقىنى نەزەرگە ئېلىپ كەتمىدۇق.\n\n## -2-\n\nكۈنلەر، ئايلار ۋە يىللار ئۆتتى. ئۆزىمىزنىڭ نېمىگە قارشى كۈرەش قىلىش ئۈچۈن ئاتلانغىنىمىزنى، ئاتلانغان بۇ يولدا دۈشمەننى رەسۋا قىلىش، مىللەتنى خارلىقتىن قۇتۇلدۇرۇشتەك تۈپ غايە ئەمەلگە ئاشمىغۇچە ھېچنەرسىنىڭ بىزنى سۈكۈتكە مەھكۇم قىلالمايدىغانلىقىنى، بۇ جەھەتتىن ھېچبىر كۈچنىڭ نىيەت - ئىقبالدىكى بىرلىكىمىزنى بۇزالمايدىغانلىقىنى ئۇنتۇدۇق. تۈركۈملىشىشمىز، تۈرلۈك پارتىيە ۋە گۇرۇھلارغا بۆلۈنۈشىمىزنىڭ پەرقلىق ئىمكانىيەتلەردىن كۈچ يىغىش، پۇرسەت ئىزدەش ئىكەنلىكىنى ئۇنتۇپ، ھەر ئىمكانىيەتنى مونوپوللۇق شەكلىدە خۇسۇسىيلاشتۇرۇش ۋە دەۋانى مۈلۈكلەشتۈرۈش خىرىسى كۆزىمىزنى كور قىلىپ تاشلىدى. «مونوپول قىلغان بىزدىن ئەمەس»، دېگەن مۇقەددەس تەلىمات قۇلىقىمىزغا تەسىر قىلمىغۇدەك دەرىجىدە پاڭ بولدۇق. خىيالىمىزچە مۈلۈكلەشتۈرۈۋالغان، ئاللىبۇرۇن ئاتالمىشقا ئايلاندۇرۇپ تاشلانغان ۋە ھەقىقىتى ئۆچۈرۈلۈپ شەكلىيلەشتۈرۈۋېتىلگەن ۋە ئاللىبۇرۇن روھىنى جىمىقتۇرۇپ ئىسكىلىتقا ئايلاندۇرۇۋېتىلگەن «دەۋا» ئاتلىق تاۋارنى قوغداپ قىلىش، ھەمدە تىكلىگەن سىياسىي ماركىمىزغا ئىگە چىقىش يولىدا ئۈنىمىزنى بوغۇلغىدەك دەرىجىدە جاراڭلاتتۇقكى، جاراڭلاۋاتقان سادالار، سۆزلىنىۋاتقان نۇتۇقلار ھەقىقەتلىرىمىز ئۈچۈن بولماستىن، ئىسكىلىتلىرىمىزغا، ماركىمىزغا ئىگە چىقىش ئۈچۈن بولۇپ قالدى. قىسقىسى، تىلىمىز ھەقىقەت ئۈچۈن كېكەچ بولۇۋالىدىغان، ئەمما مۈلۈكلەشتۈرۈلگەن ماركا ئۈچۈن سايرايدىغان ھالغا كەلدى. نە ھەقىقەتنى ئويلايدىغان قەلبتىن، نە ئۇنىڭغا قۇلاق سالىدىغان ئاڭلىقلىقتىن، نە ئۇنى كۆرۈپ يېتەلەيدىغان پاراسەتتىن ئەسەر قالمىغىلى تۇردى.\n\n## 3\n\nمانا بۇ خىل رېئاللىقلار ماھىيەتتە توپلۇمنىڭ ئاڭلىق زېھىنىيەتلىك ۋەزىيەتتىن چىرىگەن زېھنىيەتكە قەدەم قويۇشقا قاراپ مېڭىشى بولۇپ، سەھنىدە بوي كۆرسىتىۋاتقانلارنىڭ غايە بىلەن ۋاسىتىنى، ۋەزىپە بىلەن نىشاننى پەرق قىلالمايدىغان سەۋىيەگە چۈشۈپ قىلىۋاتقانلىقى، شەخسىي مايىللىقى بىلەن ئومۇمنىڭ مەنپەئەتى ئوتتۇرىسىنى ئىلغا قىلالمايدىغان بولۇپ قېلىۋاتقانلىقى يۇقىرىقى قانائىتىمىزنى مۇئەييەنلەشتۈرىدىغان ئەڭ تىپىك ئامىللاردىندۇر. تەشكىلاتلىنىشنىڭ كۆپ قىرلىشىشى، تۈركۈملەرگە ئايرىلغان ۋە ئېقىنلارغا ئاجرالغان ھالدا پەرقلىق گۇرۇپپىلارنىڭ مەيدانغا كېلىشى ۋاسىتە. پۇرسەتلەرنى قولغا كەلتۈرۈش، دۈشمەننى مەغلۇبىيەتكە ئۇچرىتىش ۋە غەلىبە يولىنى ئىزدەش بولسا ھەر قايسى گۇرۇپپىلارنىڭ ئورتاق ۋەزىپىسى. ھەر تەرەپ غايىسىنىڭ ئوخشاشلىقىنى دەۋا قىلىشىدۇ. بۇنىڭغا چىن پۈتكىنىمىزدە، دەرۋەقە بۇ يەردە ۋەزىپىنى ئورۇنداش شەكىللىرى، غايىنى ئىشقا ئاشۇرىدىغان ۋاسىتىلەر پەرقلىق. ئەمما ۋەزىپىنىڭ خاراكتېرى ئوخشاش. غايە بىر. كۆرۈۋاتقىنىمىزدەك، بۇ قەدەر كۆپلەپ تۈركۈملەرگە ئايرىلىشلار ئەسلىدىكى شەكىللىنىشىنىڭ تەقەززاسى ۋە تەلىپىنى ئۇنتۇماقتا. پۇرسەتلەر ۋە ئىمكانىيەتلەر شەخسىي ئىستەكلەر ئاساسىدا پايدىلىنىشقا قاراپ يۈزلەنمەكتە. مەلۇم بولدىكى، دۈشمەنگە قارشى تۇرۇش مۇددىئا قىلىنغان ئۇرۇنۇشلار دۈشمەننىڭ كۈچ ۋە ھىيلە - نەيرەڭ ئاساسىدا تىكلىگەن ئوبرازىغا زەربە بېرىش، ئۇلارنىڭ ئۇيقۇسىنى قاچۇرۇش دەرىجىسىگە ئۆرلىگەن ھەمدە بۇ خۇسۇستا بەزى ئىمكانىيەتلەر قولغا كېلىۋاتقان ۋاقىتتا، بىرىلىرىنىڭ پاسسىپلىق كېسىلى قوزغىلىپ كېتىۋاتقاندەك، تەرەپ - تەرەپلەرگە تېزلا سىگنال كېلىۋاتقاندەك كۆپ سانلىقلار ئارا سۈكۈت ھۆكۈم سۈرمەكتە. ئەتراپنى بولسا بىرخىل پاسسىپ ۋەزىيەت قاپلاپ ئۈلگۈرمەكتە.\n\nدۈشمەننىڭ ئۆزىگە قارشى ئۆكتە قوپقان كۈچلەردىن كۈتىدىغان تەرەپلىرىدىن بىرىمۇ قارشىلىق كۆرسەتكۈچى توپنىڭ بۆلۈنۈشى ئەمەس، بەلكى مەزكۇر كۈچلەرنىڭ بىرلىشىشكە تېگىشلىك پەيتتە بىرلىشەلمەيدىغان ھالغا كېلىپ قېلىشىدۇر. مەلۇم بىر ئەمەلىي ھەرىكەت، ياكى يېڭىچە بىر قەدەم قاچانكى دۈشمەننىڭ ئۇيقۇسىنى قاچۇرسا، ئۇنىڭ ۋەزىيىتى ئۆزىگە قارشى چىقىۋاتقانلارنىڭ ئامال بار سۈكۈت قىلىپ بېرىشىنى ئىستەيدىغان ۋەزىيەت شەكىللەنسە، دېمەك بۇ دۈشمەندىكى مەغلۇبىيەت قورقۇنچىدىن كېلىۋاتقان ئەنسىز تېپىرلاشلارنىڭ ئىپادىسىدۇر. بۇنداق چاغدا ھە دېگەندە مىللەت ئۈچۈن خىزمەت قىلىۋاتقانلىقنى، دۈشمەنگە قارشى ھەر تۈرلۈك ئىمكانىيەت ۋە پۇرسەتلەرنى ئىزدەۋاتقاندەك كۆرۈنۈۋاتقانلارنىڭ دەۋاسىغا سەمىمىي بولۇشى، ھەر تەرەپلىمە مەشغۇلىيەتلىرىنى تاشلاپ دۈشمەننى ھالسىرىتىدىغان ئورتاق نۇقتىغا تەرەپ - تەرەپتىن تېگىش قىلىشى ۋەزىيەتنىڭ تەلىپى، مەسئۇلىيەتنىڭ تەقەززاسىغا ئايلىنىدۇ. چۈنكى، جەڭ قىزىشقاندا سەپلەر بىرلىككە كېلىدۇ. بۈيۈك ئىسلام مۇتەپەككۇرى بولغان ئىمام غەززالىينىڭ تەبىرى بويىچە ئېيتقاندا: «شىددەت ھۆكۈم سۈرگەندە ئىچكى توقۇنۇشلار بىر ياقتا تۇرۇپ تۇرىدۇ». ئەمما كۆرمەكتىمىزكى، ۋەتەننىڭ مۇستەملىكە قىلىنىشى، مىللەتنىڭ خارلىقتىكى ھالىتى ئۈستىدىن شىكايەت قىلىدىغان جاي، دەردىنى سوراپ قويىدىغان ئورۇن ئىزدەپ ھارمىغانلار، نەچچە مىڭلاپ ئاۋامنى ھۇرراغا ئاتلاندۇرۇپ قوزغىيالىغان بىر تالاي تەشكىلات، بىرلىك، دەرنەك ۋەھاكازالارنىڭ كۆپ سانلىقى بۈگۈنكىدەك كۈچ ۋە ھەمدەملىكنى بىر نۇقتىغا يىغىش كېرەك بولغان مەسىلىلەرنى كۆرمەسكە، ئاڭلىماسقا سېلىۋالغان قىياپەتتە كۆرۈنمەكتە. گويا مەسىلە ھەققىدە سۆزلىمەسلىككە قەسەم قىلىۋەتكەندەك سۈكۈتتە. دۈشمەننى ئۆز ئىچىگە ئالغان ھالدا جىمى جاھان ئەھلى كۆتۈرۈلۈۋاتقان داد - پەريادلارغا قۇلاق يوپۇرۇۋالغان زامانلاردا، يەنە كېلىپ دۈشمەنگە قارشى زەربىنىڭ ئېنېرگىيە كۈچى بولغان ئادەم كۈچى، ئىقتىسادىي ۋە تەشۋىقات كۈچلىرىنى ئايىماي سەرپ قىلغان، دۈشمەننىڭ دېرىزە ئارقىسىدىكى مەسخىرىلىك قاراشلىرىغا قارشى ئەڭ ئەمەلىي ئىنكاسنىڭ دۈشمەن قارارگاھىنىڭ كىلومېتىر يىراقلىقىدا تۇرۇپ «پەمىدۇر ئېتىش» سەۋىيەسىدىكى چەكلىك ئىمكانغا ئىگە چاغلاردا بار كۈچى بىلەن ئالدىنقى سەپكە چاقىرغان، تەشۋىقات كۈچىنى كەڭتاشا قويۇۋەتكەن ۋە سەپنىڭ ئالدىدىن ئورۇن ئالغان ھەر قايسى گۇرۇپپىلار بۈگۈنكىدەك خەلقئارا جەمئىيەتتىن «دەردىڭ نېمە؟»، «شىكايىتىڭنى ئاڭلاي» دەيدىغان شەپىلەرنى چىقىرىۋاتقاندا پاسسىپلارچە سۈكۈتنى راۋا كۆرۈشۈۋاتقانلىقى كىشىنى ئويلاندۇرماي تۇرالمايدۇ.\n\nبۈگۈن دۈشمەننى بىئارام قىلالايدىغان ئەمەلىي قوللاش ۋە ھەمدەملەشكەن ھالدا مەسىلىنى كەڭ تەشۋىق قىلىش زۆرۈر بولۇۋاتقاندا، «ئۆلىما» ئاتىقى كەيگەن توپنىڭ «چەمبەرچەس سېلىنغان بىنادەك بىر گەۋدە ھالدا شەرتسىز ئاللاھ يولىدا ئاتلىنىشنىڭ ئاللاھقا سۆيۈملۈك ئەمەل ئىكەنلىكى» ھەققىدىكى ئايەتلەرنى ئەسكە ئالغان ھالدا قوللاش ئىپادىسى بەرگەنلىكىنى، مەسئۇلىيەت نۇقتىسىدىن مەزكۇر مەسىلىنىڭ جىددىيىتى ھەققىدە ئىككى ئېغىز زۇۋان سۈرگەنلىكىنى كۆرەلمەيۋاتىمىز. بىر تەرەپتىن ئىمان قايغۇسى ھەققىدە سۆز قىلىنسا ئىشتانغا پاتمىغۇدەك چىڭقىلىدىغان، يەنە بىر تەرەپتىن بولسا مىللەتنىڭ زۇلۇمىنى كۆتۈرۈۋېتىش يولىدا كىم ياردەم قىلسا ئۇنىڭ دىنىغا كىرىدىغانلىقى بىلەن جار سالىدىغان ئاتالمىش مىللەتچىلىرىمىزنىڭمۇ بۇ ھەقتىكى سەپەرۋەرلىكى ياكى مەزكۇر ھەرىكەتكە دائىر پائال چاقىرىقى كۆزگە چېلىققىنى يوق. ئەكسىچە سۈنئىي كۈن تەرتىپ ياساش بىلەن ئالدىراش يۈرۈۋاتقانلىقى مەلۇم. شۇنداقلا بىز يەنە دەۋانىڭ سىستېمىلىشىشىنى ۋە بىر گەۋدە ھالىتىدە پەرقلىق تەرەپتىن ئورتاق ئاۋازدا قارشى ھەرىكەتنى مۇنتىزىملاشتۇرۇش، سىستېمىلىشىش چاقىرىقلىرىدىن ئەندىكىدىغان، ئەمما ئاتاقتىكى تەشكىلاتلار بىرلىكى نامىدا ھەممە بىر ئوبدان بىرلىشىپ قانداقتۇر مىللەتكە خىزمەت قىلىۋاتقانلىقىنى پەش قىلىپ ھارمايدىغان ئاتالمىش بىرلىكلەر، قۇرۇلتاي، پارتىيە ۋە ھۆكۈمەت ئاتلىق گۇرۇپپىلاردا دۈشمەن ئۈستىدىن نۆۋەتتىكى «ئەرز ئاقتۇرۇش» پۇرسىتىنى چىڭ تۇتۇش، قول - قولچە قوللاش لازىملىقى ھەققىدە تەشۋىقات ۋەياكى سەپەرۋەرلىك چاقىرىقى قىلىپ سالغانلىقىنى ئاڭلاپ سالمايۋاتىمىز.\n\nبۈگۈنكىدەك بىرلىشىشكە ۋە ھەمدەملىشىشكە سىگنال چېلىنىۋاتقاندا چاغدا قەيەرگىچە ھەمدەم بولۇش ۋە قانداق مېتودتا بىرلىشىشنى بىلمەيدىغان پاسسىپ توپلارنىڭ مەيدانغا كېلىۋاتقانلىقى مۇنداق ئۈچ تۈرلۈك ئېھتىماللىققا يول ئاچىدۇ. بۇنىڭ بىرى دەۋانىڭ ئىدېئاللىقىنى يوقىتىپ مۈلۈكلىشىشكە، بىباھالىقتىن باھالىق تاۋارغا ئايلىنىپ قالغانلىقى. يەنە بىرى بولسا، ھەرقايسى گۇرۇپپا ۋە توپلارنىڭ تاسمىلىق كۆندۈرۈلگەن تىپلارنىڭ كونتروللۇقىغا چۈشۈپ قالغانلىقى. ئۈچىنچى ئېھتىماللىق بولسا، كوللېكتىپ زېھنىيەت چىرىشكە مۇپتىلا بولغانلىقى.\n\nپاسسىپلىقنىڭ ھۆكۈم سۈرۈشىگە قارىتا يۇقىرىقى ئېھتىماللىقلارنىڭ قايسىسى سەۋەب بولغان بولۇشىدىن قەتئىينەزەر؛ بۈگۈنكىدەك مىللەتنىڭ تەسۋىرلەشكە سۆز ئىجاد قىلىپ يېتىشتۈرۈپ بولالمىغۇدەك دەرىجىدىكى خارلىق ۋە زۇلۇملاردىن قۇتۇلۇشىغا مىڭدە بىر يولى بولۇپ، ئۇ يولنىڭ بېرىش نۇقتىسى «خىيانەت»كە تۇتاشمايدىغانلا بولسا، ھەممە تەرەپتىن ھەمكارلاشمىغان تەقدىردىمۇ، نوقۇل ئاشۇ يول ئۈستىدە بولسىمۇ ھەمدەمچى بولۇش، خاراكتېرى ئەل - ۋەتەنگە خىزمەت ھېسابلىنىدىغان، شۇنداقلا ھە دېگەندە پۇرسىتى كېلىۋەرمەيدىغان بۇنداق مۇھىم ئىشلاردا ۋاقتىدا نېسىۋىدار بولۇشقا سەل قارىماسلىق، قوللاپ - قۇۋۋەتلەش ئادىمىيلىك بۇرۇچ ۋە ئۇيغۇرلۇق مەجبۇرىيەتتۇر.\n\nئەسكەرتكىنىمىزدەك، ۋەتەن ئازادلىقى ھەمدە زۇلۇمغا قارشى تۇرۇش يولىدىكى دۈشمەنگە قارشى زەربە ھەرىكەتلىرى مەلۇم پارتىيە ياكى تەشكىلات ياكى شەخسلەر بىر - بىرىگە دۆڭگىشىپ قويۇشسا بولىدىغان ياكى ئۆزىنىڭ مەسئۇلىيىتىدىن قېچىپ ئاڭلىماسلىققا، كۆرمەسلىككە سېلىۋالسا بولىدىغان ئىشلار جۈملىسىدىن ئەمەس. قانداقلا پۇرسەت ياكى ئىمكانىيەت مەۋجۇت تەشكىلىي گۇرۇپپىلارنىڭ قايسىبىرىنىڭ قولىدا ئەمەلگە ئاشقان بولسۇن، بۇنداق بىر ھەرىكەتتە پۈتۈن تەرەپلەرنىڭ دولقۇن مىسالى يوپۇرۇلۇپ كېلىشى زۆرۈر. شۇنداقلا مەزكۇر پۇرسەت ۋە ئىمكانىيەتلەرنى قوللاش ھەرىكىتى ماھىيەتتە ھەر بىر ئۇيغۇر ئۈچۈن ئادىمىيلىك سىناق تېشىدۇر. چۈنكى، بۇنداق بىر ئەقەللىي ھەرىكەتكە پاسسىپلىق قىلىش ۋە ئېرەنشىمەسلىك ئۇيغۇرلۇق، مۇسۇلمانلىق، مىللەتچىلىك نۇقتىئىنەزەرلىرىدىنمۇ ھالقىغان، بەلكى ئادىمىيلىككە بېرىپ تاقىلىدىغان مەسىلىدۇر. مەلۇم بولغىنىدەك، «شەرقىي تۈركىستان» مەسىلىسىدە زۇلۇمغا قارشى ھەرىكەت مەسىلىسى زۇلۇمنى بىۋاسىتە ياشاۋاتقان بىز ئۈچۈن پاكىتقا، ئىسپاتقا ئېھتىياجلىق ئەمەس. شۇڭا بۇنىڭ ئۈستىمىزدىكى ۋەزنىمۇ، ھۆكمىمۇ ھەرقانداق مىللەت ۋە خەلقتىن پەرقلىق. بۇ پەرقنى ھېس قىلماستىن ئۆزىنى ئۇيغۇر، ياكى مۇسۇلمان ۋە ياكى مىللەتچى دەپ يۈرگۈچىنىڭمۇ ھەممىدىن ئاۋۋال ئىنسانلىقىدىن گۇمانلىنىش، ئادىمىيلىكىدىن شۈبھىلىنىش لازىم.\n\nزار - زار قاقشاشلارغا، داد - پەريادلارغا بىرىلىرى ئىگە چىقىپ باقماقچى بولۇۋاتقان، ئەزر - شىكايەتلەرنى ئاقتۇرۇشقا كۈچەۋاتقانلىقى مەلۇم بولۇۋاتقاندا، يەنە كېلىپ پارتىيەسى، دەرنىكى ۋە تەشكىلىي تەۋەلىكى قانداق بولۇشىدىن قەتئىينەزەر ئورتاق ھەمدەم كۈچى شەكىللىنىشى تەقەززا بولۇۋاتقان بۇنداق پەيتلەردە پاسسىپلارچە سۈكۈتلەر، ئەتەي دىققەتنى بۇراش تىپىدىكى ئەرزىمەس تارتىشمىلارنىڭ ئوت پىلتىسىنى يېقىشلار كۆزگە چېلىقىپ تۇرۇپتۇ. شۇنىڭدەك، بىرىلىرىنىڭ قاپىقىغا قاراپ سادا چىقىرىشقا ئادەتلىنىۋاتقان قالپاقلىقلارمۇ، ھەمدە مىللەتكە خىزمەت، ۋەتەن ئۈچۈن پىداكارلىقلىرىنى پەش قىلىشتىن، ھەممىنىڭ ئىگىدارچىلىقىنى ئالقىنىغا كىرگۈزۈشتىن ئارام تاپمايۋاتقاندەك كۆرۈنۈۋاتقانلارمۇ باشنى ئىچىگە تىقىۋالغاندەك كۆرۈنىدۇ. پاسسىپ مەزلۇملۇق ئومۇملاشقاندەك، پاسسىپ سىياسەتۋازلىقمۇ ئەۋج ئالماقتا. بۇ قەدەر بولۇۋېلىش ۋە تەرەپبازچە سىياسىيەتۋازلىقنى ئويناۋاتقان ھەر قايسى گۇرۇپپىلار قاچانغىچە پۇت تىرەپ تۇرالايدۇ؟ قاچان سۈكۈتنى بۇزۇشقا جۈرئەت قىلىدۇ، قوللاشقا تېگىشلىكنى قاچان قوللاشقا ئاتلىنالايدۇ؟ ئۇيغۇرلۇق سايىسى ئاستىغا جەملەنگەن ئىنسانلار توپىدىن تەركىپ تاپقان ھەر قايسى تۈركۈمنىڭ ئەزالىرى قاچان مەسئۇلىيىتىنى ئورۇنداش ئۈچۈن قەدەم ئالىدۇ؟ قايسى توپ ھەققانىي بولالايدۇ ۋە قايسىسى پاسسىپىلىقنى پەرقلىق ئۇسۇللاردا داۋام قىلىدۇ؟ بۇنى كۈنىمىز ۋە ئالدىمىزدىكى مەزگىللەر ئىسپاتلاپ بېرىدۇ. ئەجەبا تارىخ مۇشۇنداق چاغلارنى خاتىرىلىمىسە، يەنە نېمىنى خاتىرىلىسۇن!"}
{"title": "چەيلىنىۋاتقان ۋەتەن ئەھدى", "author": "بۇرھان مۇھەممەد", "date": "Unknown", "tags": [], "content": "# چەيلىنىۋاتقان ۋەتەن ئەھدى\n\nھۆكۈمالاردىن بىرىگە «كىشىنىڭ ۋاپادارلىقى نېمە بىلەن ئۆلچىنىدۇ ۋە بۇنى نېمىگە ئاساسلىنىپ بىلگىلى بولىدۇ؟» دەپ سوئال قويۇلدى. ھۆكۈما جاۋاب بەردى: «ئۇنىڭ ۋەتىنىگە (يۇرت - ماكانلىرىغا) بولغان ئوتتەك سېغىنىشىدىن، ئۆتۈپ كەتكەن ۋاقتىغا قاراپ ئۆكۈنۈشىدىن بىلگىلى بولىدۇ».\n\nدەرۋەقە، كىشىنىڭ ئۆزى ۋە ئەتراپىنى باغلاپ تۇرىدىغانلارغا ۋاپاسىنى ئىپادىلىشى، ۋاپادار كۆرۈنەلىشى تەبىئىي ئەھۋال. چۈنكى مۇناسىۋەت زەنجىرى، ئۇرۇق - تۇغقانلىق رىشتى، دوست - بۇرادەرلىك قائىدە - يوسۇنلىرى بۇنى تەقەززا قىلىدۇ. شۇڭا بۇ خىل شارائىتلارغا بېقىنغان ھالدا كۆرسىتىلگەن ۋاپانى سىناقتىن ئۆتكەن، سەمىمىيلىكىگە شەك چۈشمىگەن، رىيادىن خالىي بولغان ۋاپا دېگىلى بولمايدۇ. مەرد مەيداندا سىنالغىنى كەبى ۋاپانىڭ چىن ياكى ئەمەسلىكىمۇ پىراگماتلاشمىغان، مەنپەئەت ياكى رىياغا ياتمايدىغان رەۋىشتە خالىسلىقىنى نامايان قېلىشى زۆرۈر. مۇساپىرانە ھايات، سۈرگۈن تۇرمۇش، ھىجرانلىق دەملەر بولسا، خالىسلىقنى نامايان قىلىشنىڭ پۇرسىتى. سەمىمىيەتنى كۆرگىلى، تۇتقىلى بولىدىغان نەرسىگە ئايلاندۇرغىلى بولىدىغان مەزگىل. ۋاپا بولسا سەمىمىيەتنىڭ رېئاللىققا ئايلىنىشىنى ئەمەلگە ئاشۇرۇشتىن كېلىدۇ. ۋەتەن مېھرى، قېرىنداشلىق رىشتى ۋە ئۇنىڭدا ئۆتكەن ئۇنتۇلغۇسىز كەچمىشلەر بولسا، ئۇشبۇ مەزگىلدە ئۆزىنى كۆرسىتىپ، كىشىنىڭ ئەس - خاتىرىسىنى غىدىقلاپ تۇرىدۇ. شۇڭا بۇ چاغدىكى سېغىنىشمۇ، سۆيۈشمۇ، ئەسلەشمۇ چىن بولىدۇ. ۋاپا خۇلقى قانچە كۈچلۈك بولسا، ھىجراندىن كېيىنكى سېغىنىش ئوتىمۇ شۇنچە لاۋۇلداپ تۇرىدۇ. تەن ھەرجايدا بولسىمۇ، ئەمما ئوي - خىيال ۋەتەندە، تۇغۇلۇپ ئۆسكەن ئانا يۇرتتا، ئۇنىڭدىكى ئەسلىمىلەردە، رىشتىلەردە بولىدۇ. ئاخىرقى نەپەسنى ئۇنىڭدا بېرىش، ئۇنىڭغا قايتىشنىڭ كويىغا چۈشۈش، ئۇنىڭ تۇپرىقى ئاستىغا كۆمۈلۈش، ھەسرەتتە ياشاش، ھەمدە ئۇنىڭدا ياشناشقا تېگىشلىك ھۆرلۈك ۋە ئىززەتنى، قەدىر - قىممەتنى سېغىنىپ ئۆتۈش ۋە بۇ يولدا تېپىرلاش ئۈزۈلمەيدۇ. دانىشمەنلەرنىڭ ۋاپادارلىقنىڭ سىناق تېشىنى ۋەتەن سۆيگۈسىگە، يۇرت مۇھەببىتىگە، يار - بۇرادەرلەرگە مۇشتاقلىققا باغلاپ تارازىلاشنى تەۋسىيە قىلىشىنىڭ ھېكمىتى ئەنە شۇنىڭدىندۇر.  \n\nۋاپا خۇسۇسىدا مەشھۇر ئالىم ئىبنى مۇفلىھ ئىسلامىيەتتىن ئىلگىرىكى جاھىلىيەت ئەھلىنىڭ مەشھۇر سۆزلىرىدىن بىرىنىڭ: «ئەھدەمگە ۋاپاسىزلىق قىلىپ ياشىغاندىن چۆلدە سۇسىز قېلىپ ئۆلۈشنى ئەلا بىلىمەن» دېگەنلىكىنى نەقىل قىلغان. مانا بۇ ۋەھيى ئارقىلىق جاھالەت تامغىسى بېسىلغان بىر جەمئىيەتتىمۇ كىشىلەردە ۋاپا خۇلقىنىڭ بولغانلىقىنى، ھاياتنىڭ ھەربىر دوقمۇشلىرىدا ۋاپا ئەخلاقىدىن ئايرىلىپ بولمايدىغانلىقىنى تەكىتلەيدۇ. دەرۋەقە، ۋاپادارلىق شوئۇرى ئەمەلىي تۇرمۇشتا رولىنى يوقاتسا، پىرىنسىپاللىقى بولمىسا، ئادىمىيلىك ئەخلاقتىن ئاجرىسا، سۆزلىنىدىغان ئەمما ئىش - ئەمەلدە، ھەرىكەت ۋە تۇتۇمدا سايىسىنىمۇ تاپقىلى بولمايدىغان دەرىجىدە خاراكتېرسىزلەشسە بۇنىڭ جەمئىيەتنىڭ يىمىرىلىشىگە، جەمئىيەت ئەزالىرىنى بىر - بىرىگە چېتىپ تۇرىدىغان مۇھىم ھالقىنىڭ ئۈزۈلۈشىگە ئېلىپ بارىدۇ. چۈنكى، ۋاپادارلىق يالغۇز خۇلق ۋە خاراكتەردىن مەيدانغا كېلىدىغان خىسلەتلا ئەمەس. ئۇ يەنە ئىنساننىڭ پېئىل - ئەتۋارلىرىنىڭ ھەممىسىدە يوشۇرۇن سايە تاشلاپ تۇرىدىغان ئالاھىدە تۈرتكە. ئادىمىيلىك ئەخلاق مىزانىدا ئىنساننىڭ ئىش - پائالىيەتلىرىگە رەھبەرلىك قىلغۇچى شەرەپ، ئىززەت، ئۇلۇغۋارلىق، سۇباتلىق، ئىپپەت، ساداقەت، مەردلىك، مەسئۇلىيەتچانلىق ۋە شىجائەت قاتارلىق بىر قاتار ئەخلاق مىزانلىرىنىڭ ھەيدەكچى ئامىلى. ئاتىنى ئەۋلادىغا، ئانىنى بالىغا، بالىنى ئائىلىگە، ئائىلە ئەزالىرىنى بىر - بىرىگە، مەھەللىنى رايونغا، خەلقنى يۇرت - ماكانغا باغلاپ تۇرغۇچى رىشتە ئىنساندىكى ۋاپا خۇلقىدۇر. ئائىلىلەردىن تەركىبلەنگەن جەمئىيەتنىڭ زەنجىرسىمان ۋە قاتلاملاشقان چوڭ گەۋدىسىنى مۇستەھكەملىگۈچى ئۇل - پىرىنسىپلاردىن بىرىمۇ دەل مۇشۇ ۋاپا خۇلقىدۇر. بىر توپلۇمنىڭ جەمئىيەت ھالىتىدە پۇت تىرەپ تۇرۇشى ئارقىسىدا مەزكۇر جەمئىيەتنىڭ  ئەزالىرىدا بىر - بىرىگە ئىگە چىقىش، ھەمدەم بولۇش، ئۇيۇشۇش، پۈتۈنلۈكنى ساقلاش، ئاسايىشلىق ئورنىتىش قاتارلىق مەسئۇلىيەتلەرنىڭ ئورۇندىلىشى بار دېسەك، بۇ مەسئۇلىيەتلەرنى بارلىققا كەلتۈرگۈچى ئانا خۇلق مەزكۇر جەمئىيەت روھىدا يىلتىز تارتقان ۋاپا شوئۇرىنىڭ تىرىكلىكىدىندۇر. ئوخشاشلا يىمىرىلىشكە يۈزلەنگەن، چۈشكۈنلۈككە پاتقان ۋە پارچىلىنىشقا يۈزلەنگەن بىر جەمئىيەت، بىر ئائىلە، بىر توپلۇم مەيدانغا كەلگىنىدە ئۇنىڭ جەۋھىرىدە ۋاپا خۇلقىنىڭ ھاياتىيلىقىدىن شۈبھىلىنىشكە بولىدۇ. ۋاپا خۇلقىغا تويۇنمىغان جەمئىيەت ئۆلۈك جەمئىيەتتۇر. بۇنداق جەمئىيەتتە مەسئۇلىيەتچانلىق ئېڭى ئومۇملاشمىغان، بىر-بىرىگە تارتىشىپ ياشاش، بىر - بىرىگە خىزمەت قىلىپ، بىر - بىرىنى قامداپ ياشاش ئېڭى بولمايدۇ. بىر - بىرىگە موھتاجلىقىنى، ئوخشاش تىل، دىن ۋە مەدەنىيەت مەنسۇبىيىتى ئاساسىدا تەڭ مەۋجۇت بولۇپ تۇرالىغاندىلا بىر جەمئىيەت، بىر مىللەت، بىر خەلق سۈپىتىدە قەد كۆتۈرۈپ تۇرالايدىغانلىقىنى ئاڭقىرىپ ياشاشتەك ئەقەللىي بولغان ئىنسانىي روھ يوقىغان، يوقسۇزلاشقان، مەسئۇلىيەتسىزلىك باش كۆتۈرگەن بولىدۇ. بۇنداق روھسىز جەمئىيەتنىڭ ئەزالىرىدىن ۋەتەن ئۈچۈن ساداقەت، مەسئۇلىيەت، پىداكارلىق، مۇھەببەت كۈتۈپ بولسۇنمۇ؟!\n\nدەرھەقىقەت، ۋاپادارلىق كىشىنىڭ ئادىمىيلىك ئەخلاقىنىڭ سىناق تېشى. ۋەتەن سۆيگۈسى، ۋەتەنگە خىزمەت، ۋەتەننى ئەزىزلەش بولسا، ۋاپادارلىقنىڭ سىناق تېشىدۇر. بۇنى ئەڭ يارقىن ۋە سەمىمىي رەۋىشتە ئوتتۇرىغا قويالايدىغان، ۋىجدانىي جاۋابكارلىقلارغا قارىتا رىياسىز ھالدا جاۋاب قايتۇرغىلى بولىدىغان مەيدان ۋەتەن ھىجرانىغا مۇپتىلا بولغان زامان - ماكانلاردۇر. ناۋادا سىزدە تېپىرلاش توختىغان، ئۆزگە يۇرتنىڭ، ئۆزگە ئىقامەتگاھلارنىڭ قەغەز يۈزىدىكى «ۋەتەنداش» قىلغانلىق رەسمىيەتلىرى، خاتىرجەم بىر ئەلدە قورساق توقلۇقى ياكى شۇنىڭ ھەلەكچىلىكىگە باغلىنىپ ئۆتۈۋاتقان ئۆمۈر سىزنى ۋەتەنگە ۋاپادارلىق كۆرسىتىشتىن توسۇپ قويسا، ئەكسىچە ۋىجدانى مەسئۇلىيەتلىرىڭىزنى سۇسلىتىشتىن باشقىغا يارىمىسا، ئىتتىن كېلىدىغان ۋاپاچىلىك سۈكۈتنى بۇزدۇرالمىسا، ساداقەتكە چاقىرالمىسا بۇ سىزدىكى كىشىلىك خاراكتېرنىڭ ئاللىبۇرۇن ۋاپادارلىقتىن يوقسۇزلىشىپ بولغانلىقىنى ئىشارەتلەيدۇ. ئەگەردە ھاياتنىڭ ئەگرى توقايلىقلىرى ئارا راھەتلىك ئىزدەپ كېتىۋاتقان، ياكى جان ساقلاشتا ئۆتۈۋاتقان بۇ پەيتلەر سىزنى ۋەتەن سېغىنىشىدىن مەشغۇل قىلىۋاتقان، شۇنداق تۇرۇپ سىز بۇنىڭ پەرقىگە بارماستىن جاھاندارچىلىققا كىرىپ كېتىۋاتقان بولسىڭىز، ياكى ۋەتەننىڭ زىيىنىغا قاراپ قەدەم بېسىۋاتقانلارنىڭ سېپى سىزنى جەلپ قىلىپ كەتكەن، خىيانەتچىلەر سېپىنى تاشلاشقا جۈرئەت قىلىشتىن، ۋەتەن ئۈچۈن پىداكارلىق كۆرسىتىشتىن قېچىپ ياشاۋاتقان بولسىڭىز، بۇ سىزنىڭ ۋاپادارلىق ئەردەملىرىگە رىئايە قىلىدىغان «ئەركەكلىك»، «مەردلىك» ۋەسپىنىڭ قارىمۇقارشىسى بولغان ۋاپاغا جاپا سالىدىغان «خوتۇن» ۋەسپىدىكى بىرىگە ئايلىنىپ قېلىش بىلەن ئىت مىسالى ۋاپادارلىقنى جارى قىلدۇرغۇچى ئارىسىدا قارارسىز قېلىۋاتقان بېرىگە ئايلىنىپ قېلىۋاتقانلىقىڭىزنى ئەسكە سېلىشقا يېتەرلىك. ۋەتەندىكى ئەسلىمىلىرىڭىزنىڭ سۇسلاۋاتقانلىقى، ئانا تۇپراقتا ئۆتكەن ئاشۇ ئۇنتۇلغۇسىىز كەچمىشلەرنىڭ سىزنىڭ پىنھان دەقىقىلىرىڭىزدە يۈرەك تارىڭىزنى چەكمەس بولۇپ قېلىشى، نېمە ئۈچۈن قايتالماس پالاندى - قوغلاندىغا، سۈرگۈندىگە ئايلىنىشقا مەجبۇر قالغانلىقنىڭ ۋاپا تۇيغۇلىرىڭىزنى ئەڭ يۇقىرى چەككە كۆتۈرەلمەيۋاتقانلىقى، يۇرت - ماكانلىرىڭىزغا كەلگۈندى بولۇپ زورىغا كەلگەنلەرچىلىك ئادەم مۇئامىلىسىگە ئېرىشەلمەس بولۇپ قېلىشنىڭ غورۇرىڭىزنى بىئارام قىلماسلىقى، ھۆر ئىرادە بىلەن كىرىپ، يەنە ھۆر ئىرادە بىلەن قايتىپ چىقىشتەك ئەقەللىي ھەقنىڭ قولىڭىزدا بولماسلىقىغا ئىچىڭىزنىڭ پۇشماس بولۇپ كېتىشى ۋاپا تۇيغۇسىدىن روھىڭىزدىن ئېرىغدىلىۋاتقانلىقنىڭ سىگناللىرىدۇر. بولۇپمۇ، رىۋايەتلەردىكى ئايلىق باسىدىغان مۇساپىلەرنى سائەت ۋە دەقىقىلەرگە سىغدۇرىدىغان تىلسىملار يېشىلگەن، رېئاللىققا ئايلىنىپ بولغان بىر زاماندا تۇرۇپ سىز بىلەن ۋەتەن ئارىسىغا ھاڭنىڭ پەيدا بولۇشىنىڭ سىرلىرى سىزنى قىزىقتۇرمايدىغان بولۇپ قېلىشى، يار ۋە قېرىنداشلىقلارنىڭ سىز ئۈچۈن ئەسلەشكىمۇ ۋاقىت چىقارغىلى بولمايدىغان كىمەرسەلەر بولۇپ قېلىشى قاتارلىقلار ئەمەلىيەتتە سىزنىڭ ئىت ۋاپاسىدىنمۇ تۆۋەن بىر ياشام يولىدا  كېتىۋاتقانلىقىڭىزغا سىگنالدۇر.\n\n### خۇلاسە كالام:\nۋەتەنگە مەنسۇپلەنمەك ۋاپادارلىقتۇر؛ ۋەتەنگە خىزمەت ۋاپادارلىقتۇر؛ ۋەتەنگە پىداكارلىق ۋاپادارلىقتۇر؛ ۋەتەن بىزگە ئاۋات قىلىشىمىز ئۈچۈن، ئورۇنباسارلىق مەسئۇلىيىتىمىزنى بەجا كەلتۈرۈشىمىز ئۈچۈن، كەلىمەتۇللاھنى ئۈستۈن قىلىپ، ئىنساندەك ياشىشىمىزنى كاپالەتكە ئىگە قىلىشىمىز ئۈچۈن بېرىلگەن ئاللاھنىڭ ئامانىتىدۇر. ئامانەتنى تاپشۇرۇپ ئالماق ئۆز نۆۋىتىدە ئۇنى مۇھاپىزەت قىلىشقا ئەھدى قىلىشنى ئۆز ئىچىگە ئالىدۇ. ئۇنى تاجاۋۇزچىغا يەم قىلماسلىقنى، قەدىر - قىممىتىنى دەپسەندە قىلغۇچىغا يول قويماسلىقنى، بىزنى ئۇندىن ئايرىشقا، ئۇنى بىزدىن ياتلاشتۇرۇشقا، بىزنى ئۇنىڭ باغرىدا ھۆر ياشىشىمىزغا توسقۇنلۇق قىلىشقا تۇتۇنغۇچىغا قارشى تۇرۇشنى ئۆز ئىچىگە ئالىدۇ. مانا بۇ ۋەتەن ئەھدىسىدۇر، ئەھدىگە ۋاپا قىلىش بۇرچتۇر، ساداقەتتۇر، ئەركەكلىكتۇر. ئەھدىنى ئۇنتۇش بولسا، ۋاپاسىزلىقتۇر، ساداقەتسىزلىكتۇر. ئۇنى زايە قىلىش خىيانەتتۇر. ۋاپاسىزلىق ۋە خىيانەت ئارىسىدا دەۋرى قىلىپ تۇرۇۋاتقان بۇ ئامانەت كۆز ئالدىمىزدا ھالاكەتلىك خەتەرنى باشتىن كەچۈرمەكتە. ئامانەتلىك ۋەتەن ئىپادىلەپ بولغۇسىز دەرىجىدە قاباھەتلىك دەۋرلەرنى باشتىن كەچۈرۈۋاتقان بۇ كۈنلىرىدە ئەھدىسىنى ئېسىگە ئالغان ھەقىقىي ساداقەتپەرۋەر ساھىبلىرىنى سېغىنماقتا. ھۆرلۈك يولىدا قېنىنى ئاققۇزغان، بارلىقىنى پىدا قىلغان قەھرىمان شەھىدلىرىنى ياد ئەتمەكتە. ئۇلارنىڭ ئىزباسارلىرىدىن ۋاپا مىزانىغا ئولتۇرغۇزغىلى بولغىدەك جاراڭلىق سادانى كۈتمەكتە. تاجاۋۇزچىلارنىڭ دەھشەتلىك دەپسەندىچىلىكلىرىگە قارشى ئۆزىنى مۇھاپىزەت قىلىشقا بارلىقىنى ئاتىغان، ۋاپادارلىق شۇئۇرى ئۆلمىگەن سادىق قوشۇننى ساقلاپ تۇرماقتا. بولمىدى دېگەندە دۇچ كېلىۋاتقان خەتەرنىڭ رىتىمىنى بولسىمۇ ئاستىلىتىشقا يارايدىغان، بازارنىڭ ئەھۋالىغا قاراپ ئەمەس، خەتەرنىڭ دەرىجىسىگە قاراپ ئىش تۇتۇشىنى، بۇنىڭدىنمۇ ئەدەشكە يۈزلىنىۋاتقان خەتەرگە ئالدىن توغان سېلىشنى بىلىدىغان ئاۋانگارتلارنى، ۋاپادارلىقىنى «قاۋاش» چاغلىق ھەققانىي پوزىتسىيە بىلەنمۇ بولسا ساھىب چىقىشنى ئويلايدىغان ۋاپاكار ۋەتەن مەنسۇبلىرىنى كۈتۈپ تۇرماقتا.\n\n**- بۇرھان مۇھەممەد**\n\n---\n**مەنبە:** ئويغاقلار دۇنياسى سەھىپىسى"}
{"title": "چىرىك روھ ۋە «قورۇق»چى زېھنىيەت", "author": "بۇرھان مۇھەممەد", "date": "2021-03-28\" # تېكىست ئاخىرىدىكى ۋاقىت بىلەن بىردەك بولۇشى مۇمكىن، ئەمما بۇ يەردە ماقالىنىڭ ئېلان قىلىنغان ۋاقتىنى تەخمىنەن شۇ ۋاقىتقا توغرىلىدىم.", "tags": [], "content": "# چىرىك روھ ۋە «قورۇق»چى زېھنىيەت\n\n**(1)**\n\nكىرىزىس ۋە چارە ھەر ۋاقىت سەۋەب - نەتىجە مىسالى بىرى يەنە بىرىگە مۇقەددىمە بولۇپ كېلىدىغان، بىرىنىڭ بارلىققا كېلىشى ئىككىنچىسىنىڭ ئىشلەپچىقىرىلىشىغا تۈرتكە بولىدىغان ئىجتىمائىي تەرتىپلەردۇر. بۇ خۇددى ئىنسان تېنىنىڭ نورمال قانۇنىيىتىنى، ساغلاملىق فۇنكسىيەسىنى بۇزغۇچى مىكروبلارنىڭ مۇداخىلىسى سەۋەبلىك بەدەندە ھەربىي ھالەتنىڭ باش كۆتۈرۈشىگە، بۇزغۇنچى ماددىغا قارشى ئىممۇنىتېت ھازىرلاشقا ئۇرۇنىشىغا ئوخشاش تەبىئىي رېفلېكس (قايتۇرما ئىنكاس) دۇر. دورا، شەربەت ۋە غىزايى قۇۋۋەتلەر مەزكۇر رېفلېكس ئۈچۈن ياردەمچى قوشۇن، مىكروبلارغا قارشى قۇرۇلغان ئىستىھكامنى كۈچەيتكۈچى ھەمدەمچىلەردۇر. تەن ئىممۇنىتېتى ئەگەر ئۆز ئۆزىدىن كۈچلۈك بولغان بولسا، يەنى بۇزغۇنچى ۋىرۇسلارغا قارشى ئىچىدىن ئىستىھكامى كۈچلۈك، مىكروبلارغا قارشى ئالدىن تەييارلىقى پۇختا، تەننىڭ تەربىيەسى ساغلام بولغان بولسا، تەنگە ھۇجۇم قىلىپ ئۇنى ھالسىراتقۇچى مىكروبلارغا قارشى تۇرغۇچى دورىلارغا، قۇۋۋەتلەندۈرگۈچى شەربەت ۋە ئوزۇقلۇقلارغا ئېھتىياجى قالمايدۇ. بار بولغان ئىچكى قۇۋۋەت مىكروبلارنىڭ كەلتۈرۈپ چىقىرىدىغان تالاپەتلىرىگە قارشى تاشقى ھەمدەمچىسىز ھەمدە قۇۋۋەت ۋە غىزالارسىزمۇ تاقابىل تۇرۇپ كېتەلەيدۇ. شۇنداقلا بىر ياندىن تاقابىل تۇرسا، يەنە بىر ياندىن مەزكۇر ھۇجۇمچى مىكروبلارغا قارشى كۈچ سېپىلى، بىخەتەرلىك تېمى ئىشلەپ چىقىرىشقا كىرىشىدۇ. نەتىجىدە بۇ سېپىل ۋە كۈچ زاپىسى تەننىڭ ئوڭايلا ھالسىزلىنىپ يەرگە يىقىلىشىنىڭ ئالدىنى ئالىدۇ. كۈنىمىزدە ۋاكسىنا دېيىلىۋاتقان ئوكۇلنىڭ رولىمۇ داۋالاشتىن كۆرە مىكروب ۋە ۋىرۇسلارغا قارشى بەدەندە بىر تۈرلۈك مۇداپىئە ئىستىھكامى قۇرۇش خۇسۇسىيىتىگە ئىگە بولۇپ، مانا بۇ قەدىمكىلەرنىڭ: «كېسەلدىن مۇداپىئە كۆرۈش، ئۇنى داۋالايدىغان ھالغا چۈشۈپ قالغاندىن ئەۋزەل» دېگەن سۆزى ئارقىسىدىكى ھېكمەتنىڭ سىيمالىرىدىن بىرى. خۇددى شۇنىڭدەك ئىنساننىڭ ئىجتىمائىي كىرىزىسلىرىمۇ، جەمئىيەتنى جەمئىيەت قىلىپ تۇرىدىغان، مىللەتنى مىللەت قىلىپ تۇتۇپ تۇرىدىغان ئىچكى قۇرۇلمىلىرىغا كېلىۋاتقان بۇزغۇنچىلىق ۋە كۆرۈنمەس ۋابالارنىڭ ۋەزىيىتىمۇ شۇنىڭغا ئوخشايدۇ. ئەگەر جەمئىيەت ۋە مىللەت دېيىلىۋاتقان بۇ «كوللېكتىپلاشقان ئىنسان»نىڭ ئىچكى ھۈجەيرىلىرى بولمىش دىن، مەدەنىيەت، كۈلتۈر ۋە ئەنئەنىلىرى نورمال فۇنكسىيەسىدىن چىقىپ كەتكەن، ھەرىكەتچانلىقىنى يوقىتىپ يېڭىلىنىش روھى چىرىگەن ۋە ئىشلەپچىقىرىشتىن توختىغان، ئىچىدىن خورىغان، تاشقى خىرىسلارغا تاقابىل تۇرۇش ئىممۇنىتېت كۈچىنى يوقاتقان، كىرىزىسلارغا قارشى تاقابىل كۈچى ياكى ئۇنىڭغا قارشى كۈچ، ئەقىل ۋە تەدبىر ئىشلەپ چىقىرىشتەك تەبىئىي رېفلېكسى كاردىن چىققان بولسا، ئۇنىڭ تاشقى ھۇجۇم ئالدىدا ئاسانلا ھالسىرىشى، بىتاپ بولۇپ يېقىلىشى مۇقەررەر. مۇئەييەن قارشىلىق روھى بولدى دېگەندىمۇ ئومۇميۈزلۈكلىشەلمىگەن، بەدەننىڭ بىر بۆلۈكى ئاغرىسا، جىمى ئەزاسى تەڭ سىگنالغا ئۆتۈپ ئاغرىق سىگنالى بېرىدىغان ھالدا بولمىسا، تەننىڭ بىتاپ چۈشكىنى كەبى جەمئىيەت ياكى مىللەت ياكى ئۈممەتتىن ئىبارەت «كوللېكتىپ ئىنسان»نىڭ بىتابلىققا مەھكۇم بولۇشى ۋە يىقىلىشى مۇقەررەر. ئىچىدىن بىتابلىق چىرمىۋالغان تەننىڭ ئورنىدىن دەس تۇرالىشى مۇمكىن بولمىغاندەك، زېھنىيەت ۋە روھىيىتى بىتابلىققا پاتقان جەمئىيەت ياكى خەلق توپىنىڭ بىر بىنا، بىر تەن مىسالى ئۇيۇشالىشى، قەد كۆتۈرەلىشى مۇمكىن بولمايدۇ. ئىچكى يىمىرىلىشقا دۇچ كەلگەن بىر قەۋمنىڭ بىتاپلىقىنى تۈگەتمەي تۇرۇپ يېقىلغان يېرىدىن تۇرالىشى، ئۆز ھالىدىن ئېشىپ ياۋغا قارشى سەپ تۇتۇپ كۈرەش قىلىشتا قورغان ۋە سېپىل مىسالى زەبەردەس بولالىشى قانداقمۇ مۇمكىن بولسۇن؟!\n\n**(2)**\n\nمۇتەپەككۇرلار ئېيتىدۇكى: ئۇخلىغان ئادەمنى ئويغىتىش ئاسان، لېكىن ئۇخلىغان بولۇۋالغان ئادەمنى ئويغاتماق مۈشكۈل. دەرۋەقە، ئۇخلاش بىلەن ئۇخلىغان بولۇۋېلىش ئوتتۇرىسىدا پەرق بار. ئۇخلاش ۋە ئۇيقۇغا كېتىشنىڭ سەۋەبلىرى ھەر تۈرلۈك بولۇپ، بۇنىڭ كۆرۈنەرلىك سەۋەبلىرى بەدەندىكى چارچاش، ھاردۇق بېسىش، دورا ياكى بىرەر بىھوش قىلغۇچى ماددا قاتارلىقلارنىڭ تەسىرى بولۇشى ۋە بۇ تەسىرلەر تۈپەيلى كىشى ئۇيقۇغا كېتىشى مۇمكىن. لېكىن بۇ ئۇيقۇ ھامان ۋاقىتلىق. ھەمدە بۇنداق ئۇيقۇنى تەكشۈرۈپ دىياگنوز قويۇش، داۋالاش، ياكى ئوزۇقلاندۇرۇش ۋە ياكى سەگىتىش قاتارلىق مۇئەييەن ئۇسۇللار بىلەن ئۇيقۇغا قارشى چارە قوللىنىش، ئويغىنىشىنى ئەمەلگە ئاشۇرۇش مۇمكىن. لېكىن ئۇخلىغان بولۇۋالغاننىچۇ؟ كۆرۈنۈپ تۇرۇپتۇكى، ئۇنىڭ بۇ ساختا ئۇيقۇسى ئۇيقۇنى كەلتۈرۈپ چىقارغۇچى تەبىئىي ياكى سۈنئىي ئامىللارنىڭ تەسىرىدىن مۇستەسنا. دېمەك، ئۇنىڭ مەسىلىسى تەبىئىي ئەمەس، بەلكى ياسالما. ئۇنىڭ ئۇيقۇسى سۈنئىي ئۇسۇلدىكى ئۇيقۇ بولماستىن، ئىرادىسى ۋە ئىستىكى ئاساسىدا شەكىللەندۈرۈۋالغان ئويدۇرما ئۇيقىدۇر. بۇ ۋەجىدىن ئۇنىڭ كاشىلىسى تەبىئىي ياكى سۈنئىي ئۇسۇللارغا ئاساسلانغان سىرتقى ئامىللاردا بولماستىن، بەلكى ئۇنى ئۇخلىغان بولۇۋېلىشنى چارە - ئامال قىلىپ كۆرسىتىۋاتقان زېھنىيىتىدە، شۇنداق بولۇشنى ئىستەۋاتقان روھىيىتىدە، ئۈندەۋاتقان ئىرادىسىدە ۋە ۋۇجۇدىدا.\nيۇقىرىقى مېتافورادىكى «ئۇخلىغان كىشى»نى غەپلەت باسقان، كېلىۋاتقان خەتەردىن غاپىل قالغان، شۇنداقلا ئەتراپىدا بولۇۋاتقان پاجىئەلەرنى، باشقا كەلگەن ياكى كەلگۈسى كېلىش ئېھتىماللىقى يۇقىرى بولغان خېيىم - خەتەرلەرنى كۆرۈپ يېتەلمىگەن كىشىنىڭ مىسالىغا ئوخشىتىش مۇمكىن. «ئۇخلىغان بولۇۋالغان كىشى»گە كەلسەك، ئۇ ۋاسىتىلىك ياكى بىۋاسىتە ھالدا زېھنىي كونترولغا چۈشۈپ قالغان، مۇستەقىل روھىي يوق، ئۆزلۈك خاراكتېرىنى يوقاتقان، بولۇۋالغان كىشىنىڭ مىسالىدۇر. بىرىنچى خىل كىشىگە، يەنى غاپىل ئىنسان مېتافوراسىغا رىۋايەتلەردىكى ساھابە ئۆمەر دەۋرىدە دۈشمەن پىستىرمىسىغا قاراپ كېتىۋاتقان قوشۇن قوماندانى سارىيە ئىبنى زەنىمگە ئوخشاتساق، ئىككىنچى خىلدىكى كىشىگە، يەنى «بولۇۋالغان ئىنسان» مېتافوراسىغا «مىراسخور» فىلىمىدىكى ئەسمەتخان ئوبرازىنى مىسال قىلىش مۇمكىن. ھەزرىتى ئۆمەر ھېكايىسىدە ئۆمەر تاغ باغرىدا پىستىرما قويۇپ مۆكۈپ ياتقان دۈشمەننى ئالدىن كۆرۈپ يېتىدۇ ۋە قوشۇن بېشى سارىيەگە قارىتىپ: «ئەي سارىيە، تاغدىن ھەزەر!» دەپ توۋلايدۇ. يەنى ئۆمەر قوشۇننىڭ ئەقلى بولغان قوماندانغا سېگىنال بېرىدۇ. قوماندان (ئەقىل) غەپلەتتىن سەگىپ قوشۇن (ۋۇجۇد)نىڭ تىزگىنىنى دەرھال تارتىدۇ، دە، غاپىل ھالدا دۈشمەن توزىقىغا چۈشۈپ كېتىشتىن ئامان قالىدۇ.\nمەشھۇر شائىر، شۇنداقلا ئىستېداتلىق يازغۇچى ھەمدە ئوبزورچى ئەمجەد ئىسلام ئەمجەد تەرىپىدىن قەلەمگە ئېلىنغان «مىراسخور» ھېكايىسىدىكى ئەسمەتخان ئوبرازىغا كەلسەك، ئۇ تىپىك شالغۇت زېھنىيەت ئىدىيەسى بىلەن ئۆسۈپ يېتىلگەن بىر پىراگماتىستچى كاپىتال فېئودالىست. ئۇ ئۆزلۈكىدىن ياتلاشقان ۋە مۇستەملىكىچىلەرگە تايىنىپ ئىگىلىك تىكلىگەن بىر ئائىلىدە يېتىشكەن، تۈگەل مۇستەملىكىچىنى چوڭ بىلىشنى، ئۇنىڭ كۈچىدىن نېسىۋېلىنىشنى ياكى ئۇنىڭ ياراتقان ئاتموسفېراسىدىن ئېرىشكەن كۈچ، نوپۇز ۋە بايلىققا تايىنىپ خوجايىنلىق يۈرگۈزۈشتىن باشقىنى ئويلىمايدىغان ماڭقۇرت زېھنىيەتنىڭ تىپىك ۋەكىلى. ئۇنىڭ ۋەتەن، مىللەت ئىدىيەسى پۈتۈنلەي تەسلىمىچىلىك ئۈستىگە قۇرۇلغان بولۇپ، ئىبنى خەلدۇننىڭ تەبىرى بىلەن ئېيتقاندا، غالىب كۈچنىڭ ھەممە نەرسىسىگە قارا قويۇق چوقۇنىدىغان، ھەممە جەھەتتىن ئۇنىڭدەك بولۇشقا جان ئاتىدىغان مەغلۇپ (شالغۇت) شەخسىيەتتۇر. ئۇ ئەنە شۇنداق زېھنىي ئاسارەتكە پاتقان ئائىلە مۇھىتىدا يېتىشكەن بىرى بولۇش سۈپىتى بىلەن ئۆزىنىڭ ئىجتىمائىي ئورنىنى ھەر ۋاقىت مۇستەملىكىچىنىڭ تەبىقىچىلىك ئىدىيەسى بىلەن تارازىلايدۇ، ئۆز مەۋجۇتلۇقىنىمۇ مۇستەملىكچىنىڭ مەۋجۇتلۇقى بىلەن ئۆلچەپ ماڭىدۇ. ئاتا - بوۋىلىرىنىڭ مۇستەملىكىچىلەرگە جان تىكىپ خىزمەت قىلىشى سايىسىدە ئېرىشكەن مۈلۈك، نوپۇز ۋە كۈچنى چوڭ بىلىدۇ، مۇستەملىكىچىلەر تەقسىملەپ بۆلۈپ بەرگەن يەر - جايلارنى ئۇ يەردىكى ئادەملەر بىلەن قوشۇپ ئەزەلىي مۈلكى، قۇل - چۆرىلىرى ھېسابىدا قارايدۇ. مۇستەملىكىچىلەرنىڭ سايىۋىنى ئاستىدا قولغا كەلگەن بايلىق ۋە مۈلۈكنى ئۇلۇغلايدۇ. ھەتتا بۇ ئۇلۇغلاش ئۇنىڭدا شۇ قەدەر مۇقەددەسلەشكەن ئىدىكى، مۇستەملىكىچىلەر ئۇنىڭ ۋەتىنىدىن چىقىپ كەتكەندىن كېيىنمۇ ئۇلاردىن بەخشەندە قالغان مۈلۈك ۋە زۇلۇم بىلەن قولغا كەلگەن ئائىلەۋى مىراسلارغا ۋارىسلىق قىلىشنى، ئاتا - بوۋىسى مۇستەملىكىچىدىن تەقسىملەپ ئالغان ۋە ئۆزىگە مىراس قىلىپ ئۆتكۈزۈۋالغان بويىچە ئەبەدىي ئىلىكىدە تۇتۇپ تۇرۇش خام خىيالىنى سۈرىدۇ. ئۇنى ئىلىكىدىن چىقىرىپ قويماسلىقنى ھاياتىي بۇرچى بىلىدۇ. ئۇنىڭ «قورۇقى» ئەنە شۇ تەقسىملەپ بېرىلگەن مىراسلاردىن بولۇپ، قۇرۇقتىن باشقا جايلار ئۇنىڭ ئۈچۈن يات ماكان. شۇڭا ئۇ ھە دېگەندە شەھەرنى ياخشى كۆرمەيدىغانلىقىنى تىلغا ئالىدۇ. چۈنكى قورۇقنىڭ سىرتى ئۇنىڭ ئىلىكىدە ئەمەس، قورۇقنىڭ سىرتىدا ئۇنىڭغا قۇللۇقىنى ئىپادىلەيدىغان ئاجىزلار، ئىنگلىزلاردىن تەۋەررۈك قالغان ئاتا مىراس باي - غوجاملىق ئىناۋىتىنى قىلىدىغانلار يوق. ئۇ قورۇقتىكى سەلتەنىتىنىڭ شەھەرگە كىرىش بىلەنلا خاسىيىتىنى يوقىتىدىغانلىقىنىڭ پەرقىدە بولغاچ ئىزچىل ھالدا «قورۇق»تا شەكىللىنىپ كەلگەن مۇستەبىت تۈزۈمىنى ھىمايە قىلىشتا چىڭ تۇرىدۇ. ئاق - قارىنى پەرق ئېتىپ قالغان، مەۋجۇت ۋەزىيەتنىڭ ماھىيىتىنى چۈشىنىپ قالغان، ئويغىنىش كېرەكلىكىنى تەشەببۇس قىلغانلارنى كۆزدىن يوقىتىشتا ۋاسىتە تاللاپ ئولتۇرمايدۇ. ئۆز تەۋەسىدىن مۇھەممەد رەشىدكە ئوخشاش ئاق - قارىنى پەرق ئېتىپ قالغانلارنى ھەيدەش كويىدا بولىدۇ، ئۇنىڭدەك ئۆز قارىشىنى دادىل دېيەلەيدىغانلارنى ئاتالمىش بىرلىك - باراۋەرلىكنى بۇزغۇچى، بۆلگۈنچى ھېسابلاپ توختىماي تەھدىت ياغدۇرىدۇ. ئۇنىڭدەكلەرنى ئارىدىن سىقىپ چىقىرىۋېتىشنى، زورلۇق ئىشلىتىپ قورۇقتىن ھەيدەپ چىقىرىشنى پىلانلايدۇ. مۇنداقچە ئېيتقاندا، «قورۇق»تا يىلتىز تارتىپ كەتكەن مۇستەبىت سىستېمىنى ئۆزگەرتىشكە ئۇرۇنغان، ئاقارتىش ئېلىپ بارىدىغان ھەرقانداق بىرىنى ئۆزىگە تەھدىت قاراپ ئۇنى قورۇقتا تۇرغۇزماسلىقنىڭ قازىنىنى ئاسىدۇ. ئۇنىڭ نەزىرىدە «قورۇق» گۈللەپ ياشنىتىشقا تېگىشلىك ئانا ۋەتىنىنىڭ پارچىسى ئەمەس، بەلكى ئۇ چوڭ كۆرىدىغان «ئىنگلىز» مۇستەملىكىچىلەردىن ئاتا - بوۋىسىنىڭ ۋاسىتىسى بىلەن ئۆزىگە قالغان مۈلۈك (سەلتەنەت)نىڭ، مۇستەملىكىچى تەقسىملەپ بەرگەن مىراسنىڭ بىر ئۈلۈشى. مۇنداقچە ئېيتقاندا زېھنىيىتىدە چوقۇنۇپ كەلگەن ئۇ مۇستەملىكىچىنىڭ ئىزىنى، سىمالىرىنى يادقا سېلىپ تۇرغۇچى، ئۇنىڭ ياققان ئوتىنى ئۇچقۇنلىتىپ تۇرغۇچى شامچىراغ. شۇڭا ئۇ ھە دېگەندە ئۆز دۆلىتىنىڭ تۈزۈلمىسىدىن ئاغرىنىدۇ، ئەتراپىدىكى ۋەتەنپەرۋەرلەرنىڭ دۆلىتىگە بولغان ساداقىتىدىن بىئارام بولىدۇ، ئەقىدە - ئىمانىدىن پۇتاق چىقىرىدۇ، پوزىتسىيە ۋە تۇتۇملىرىنى ئەيىبلەيدۇ. ئىككىدە بىر ئۆز ۋەتىنىنىڭ نۆۋەتتىكى تۈزۈلمىسىنى مۇستەملىكىچىنىڭ دەۋرىدىكى كۈنلەر بىلەن سېلىشتۇرۇپ ئۆز دۆلىتىنى سۆكۈپ تۇرىدۇ. ھەتتا ئۇ دۆلىتىنىڭ مۇستەقىل بولغاندىن كېيىنكى ئىسلاھاتلىرىغىمۇ قەتئىي ھالدا قارشى پوزىتسىيە بىلدۈرۈپ قارشىلىق كۆرسىتىدۇ. شۇ سەۋەب ئۇ مۇستەملىكىچىگە بارلىقىنى تەسلىم قىلىپ تۇرۇپ ئېرىشكەن سىمۋوللۇق «قورۇق» ۋەتەن ۋە مىللەتكە كېرەكلىك بولغان پەيتلەردە ئىككىلەنمەي رەت قىلىش، قورۇقتىن ۋاز كەچمەسلىك پوزىتسىيەسىنى تۇتىدۇ، چاپارمەن ۋە باخشولىرىنى ئىشقا سېلىپ دۆلىتىگە قارشى نامايىشقا قۇترىتىدۇ، «قورۇق»ىنى ئەسلا دۆلەت ۋە خەلق مەنپەئەتى ئۈچۈن پىدا قىلغۇسى كەلمەيدۇ. شۇ قەدەر ئاگاھلاندۇرۇشلار، چۈشەندۈرۈش ۋە خىزمەت ئىشلەشلەرمۇ ئۇنىڭغا كار قىلمايدۇ. ئەكسىچە ئۆز گېپىدە چىڭ تۇرۇپ مۇستەملىكىچى دەۋرىدىن قالغان زېھنىيىتىدىن بىردەممۇ شاشماسلىق يولىدا تىركىشىدۇ. ھەتتا ئەگەشكۈچى باخشولىرى، ئەتراپىدىكى قولچوماقچىلىرى ئۇنىڭدىن بىر بىرلەپ ئايرىلغان، ئۆز يوللىرىغا راۋان بولغان پەيتلەردىمۇ ئۇ يەنە ئەقلىنى سىلكىگىلى ئۇنىمايدۇ. ئاخىرى بېرىپ كۈچ، نوپۇز ۋە بايلىقلىرىنى ۋەتىنىنى گۈللەندۈرۈشكە ئەمەس، بەلكى ئاشۇ مۈستەملىكىچىدىن قالغان ئاتالمىش «مىراس»قا، يەنى «قورۇق»قا ئىگە چىقىش يولىدا ئۆزىنى ئۆزى ئۆلۈمگە تۇتۇپ بېرىدۇ. مۇنداقچە ئېيتقاندا، نەزىرىدە ئۇنىڭ سايىسىدە بار بولغاچ، يەنە ئۇنىڭ بىلەن يوق بولۇشنى تاللايدۇ. ئۇنىڭ قورۇقنىڭ قولدىن كېتىش ئەندىشىسىنى ئىپادىلەپ ئېيتقان: «قورۇق دېمەك ئەسمەتخان دېمەك؛ ئەسمەتخان دېمەك، قورۇق دېمەكتۇر»، دېگەن مەشھۇر سۆزىنىڭ ئارقىسىدىكى زېھنىيەت ئەنە شۇ ماڭقۇرتلۇق ۋە مۇستەملىكىچىسىگە ئاشىنالىق زېھنىيىتىنىڭ تۇتۇم ۋە مەۋقەلىرىدىكى ئىپادىلىنىشى بولۇپ، ئۇخلىۋالغان بولۇۋالغان، كەلكۈن كەبى خېيىم - خەتەرلەر جېنىغا بۆسۈپ كىرمەك ئۈچۈن يوپۇرۇلۇپ كېلىۋاتسىمۇ بىلىپ تۇرۇپ ئەقىل كۆزىنى ئاچقىلى ئۇنىمىغان كىشىنىڭ مىسالى مانا بۇ دۇر.\nمانا بۇ بىر مۇسۇلمان مەدەنىيەتنىڭ مەنسۇبى تۇرۇپ ئۆز مەۋجۇتلۇقىنى يېگانە ئاللاھنىڭ مەۋجۇتلۇقىغا باغلاشتىن كۆرە، مۇستەملىكىچىسىنىڭ مەۋجۇتلۇقىغا باغلاشنى ئەلا بىلىدىغان ھالغا چۈشۈپ قالغان شالغۇت زېھنىيەتنىڭ تىراگېدىيەسى. مانا بۇ ئۆز مەۋجۇتلۇقىنى، كۈچى ۋە غالىبىيىتىنى ياراتقۇچىسىدىن ھەمدە ئۆزىنىڭ ئەل - ۋەتىنىگە سىڭدۈرگەن ئەجرى، كۆرسەتكەن خالىس مېھنەتلىرىدىن ئالماستىن، مۇستەملىكىچىسىدىن، ئۇنىڭ سايىسىدە ئېرىشكەن نوپۇز، كۈچ ۋە مۈلۈكتىن ئالغان، ئۇنىڭ بارلىقىنى ئۆز بارلىقىغا باغلىغان، ئۇنىڭ سايىسىدە ئېرىشكەن تەقسىماتنى قاماللاپ بېسىپ يېتىشنى خوجايىنلىق بىلگەن، ئۇنىڭ كەبى سىنىپىي ئايرىمچىلىقنى، ئىمتىيازپەرەست ۋە تەبىقىۋازلىقنى ئۈستۈنلۈك ئابىدىسى قىلىۋالغان، نەتىجىدە مەۋجۇتلۇقىنىلا ئەمەس، يەنە ئۆزىنىڭ يوقلۇقىنىمۇ ئۇنىڭ يوقلۇقىغا باغلاپ تۇرۇپ بىچارىلەرچە ئۆلۈش يولىنى گويا تەخت ئۈستىدە ئۆلۈشكە باراۋەر قىلىپ تاللىغان تىپىك ماڭقۇرت زېھنىيەتنىڭ پاجىئەسى. ئۇ مۇستەملىكىچىنىڭ ئاخىرىقى شامچىرىغى بولمىش «قورۇق»نىڭ مەۋجۇتلۇقىنىڭ تۈگىشىنى ئۆزىنىڭ تۈگىشى بىلەن باغلىدى. يەكۈن ئېتىبارى بىلەن ئېيتقاندا، ئۇ ۋەتىنى ئۈچۈن پىداكارلىق قىلغۇچى، كۈچ چىقارغۇچى بولۇپ ئەمەس، بەلكى باشتىن ئاخىر مۇستەملىكچىلەرنىڭ بۆلۈپ بەرگەنلىرىگە، ياكى ئۇلارنىڭ سايىسىدە قولغا كەلگەن ئىمتىياز ۋە «سەلتەنەت»كە ۋارىسلىق قىلغۇچى، قورۇقتىكىلەرنىڭ ئۆزى تەرىپىدىن سۆمۈرۈلمەستىن مۇستەقىل ھايات كەچۈرۈشىنى، ھۆكۈمرانلىقىدىن باشقىچە پەرقلىق ۋە ئۆز ئالدىغا ھۆر ياشىشىنى كۆرۈشنى خورلۇق بىلگۈچى خار بىر تېجىمەل ھالىتىدە ئۆزىنى ئۆزى ئۆلتۈرۈۋېلىش يولىنى تاللاپ ھاياتىنى ئاخىرلاشتۇردى.\n\n**(3)**\n\nمانا بۇ مۇلاھىزىلەر بىزگە، مۇستەملىكىچىلەرگە قارشى ئېلىپ بېرىۋاتقان سىياسىي ھەرىكەت ۋە پائالىيەتلەرنىڭ ھەرىكەتلەندۈرگۈچ كۈچىنىڭ ئۇخلىغاندىن كېيىنكى ئويغىنىشتىن بولۇۋاتامدۇ، ياكى ئۇخلىغان بولۇۋېلىشتىن ۋەياكى ئۆزىنى ئويغاق چاغلاشتىن كېلىپ چىقىۋاتامدۇ، دېگەنلەر ئۈستىدە سوئال قويۇش كېرەكلىكىگە، مەسىلىمىزنىڭ سىرتقى مىكروبنىڭ بىزنى بۇزۇشىدىن كۆپرەك ئىچىمىزنى قۇۋۋەتكە، تاشقى مۇداخىلە ۋە ھۇجۇملارغا قارشى سېپىل - قورغان ياسىيالىغان ياكى ياسىيالمىغانلىقىمىزغا مۇناسىۋەتلىك ئىكەنلىكى ئۈستىدە جىددىي بىر ھېساب - كىتاب قىلىشىمىز كېرەكلىكىگە دىققەت تارتىپ تۇرۇپتۇ. چۈنكى بۇ يەردىكى ئويغىنىش ئەگەر ئۇخلاپ قېلىشتىن كېيىنكى سەگەشتىن بولغىنىدا، كېلىۋاتقان ۋە كېلىش ئېھتىماللىقى يۇقىرى بولغان خەتەرلەرگە قارشى تەنبىھلەر، ئاگاھلاندۇرۇشلار، تەنقىد ۋە سىگناللار، يېڭى - يېڭى پىكىر ۋە ئىسلاھات چاقىرىقلىرى قارشى ئېلىشقا ئېرىشىشى، يەكلەنمەسلىكى ۋە دۈشمەن ئورنىدا قارىلىپ ئىغۋاغا كۆمۈپ تاشلانماسلىقى، كۆزدىن نېرى قىلىشقا دۇچ كەلمەسلىكى كېرەك بولاتتى. لېكىن رېئاللىقىمىز كۆرسىتىپ تۇرۇپتىكى بىز ھېلىھەم ئىچكى ئىممۇنىتېتىمىزنى كۈچلەندۈرۈشىمىز كېرەكلىكىنى تونۇپ يېتىش دەيدىغان بىر دەردىمىزنىڭ ھېچ بولمىغانلىقىنى ئىپادىلەيدىغان تەرزدە، شۇنداقلا ئورتاق مەدەنىيەت، تىل، دىن ۋە جۇغراپىيە مەنسۇبلىرى بولۇشىمىزغا قارىماي بۇ قەدەر چۇۋالچاقلىقلارغا پېتىپ ياشىشىمىزنىڭ بىنورماللىق ئىكەنلىكىنى تونۇپ يېتىشكە رايىمىز يوق ھالەتتە تۇرۇۋېتىپتىمىز. پەقەتلا دەردۇ - ئەفغانىمىزنىڭ ئۆز «قورۇق»ىمىزنى قانداق قىلىپ ئۇزۇن مۇددەتلىك قاماللاپ يېتىش، ئۇنىڭدىن كېلىدىغان ۋە كېلىۋاتقان ئىمتىياز ۋە مەنپەئەتلەر تاۋكاسىنىڭ چۇۋۇلۇپ كەتمەسلىكى ئۈچۈن ھەر تۈرلۈك يولنى مۇباھقا چىقىرىش بولۇۋاتقانلىقى، نۆۋەتتىكىدەك ۋەزىيەتنى داۋاملاشتۇرۇپ ماڭغاندا كېلىش ئېھتىماللىقى يېقىن بولغان «كەلكۈن» ۋە كەلگۈلۈكلەر ھەققىدىكى ئالدىن سىگنال ۋە تەنبىھلەرگە قارىتا پوزىتسىيەلىرىمىزنىڭ قۇلاق يوپۇرۇپ بولۇۋېلىش تۈسىدە كېتىۋاتقانلىقى تۇتۇم ۋە مەۋقەلىرىمىزدىن مەلۇم بولۇپ تۇرۇپتۇ.\nبولۇپمۇ مىللىي دەۋانىڭ خىزمەت فۇنكسىيەسىدە جىددىي مەنىدە رېلىس قىيىش يۈز بېرىشى، قىلىنىۋاتقان پائالىيەت ۋە خىزمەتلەرنىڭ بىر بولسا كېلىۋاتقان ئىمتىياز ۋە مەنپەئەتنىڭ تۈرتكىسىدە ھەرىكەتلىنىۋاتقاندەك كۆرۈنۈشى، يەنە بىر بولسا، مۇھاجىرەتتىكى ئاممىنىڭ، كېلىۋاتقان ئىنكاس ياكى نارازىلىقلارنىڭ ئۇلغايماسلىقى ئۈچۈنلا مىدىرلاۋاتقانلىقتەك، خىزمەت ۋە ئۈنۈم دېيىلگەندە، ئەسلىدىن ياتلاشتۇرۇۋېتىلگەن «دەۋا» ئاتلىق داشقازاننىڭ ئوتىنى ئۆچۈرمەي مېڭىۋاتقانلىقنى پەش قىلىشتىن ئۇياققا ئاشالمايدىغان ۋەزىيەتكە كېلىپ قېلىۋاتقانلىقتەك بىر ۋەزىيەت كۆزگە چىلىقىپ تۇرۇپتۇ. مانا بۇلار مىللىي مەسىلىمىزنىڭ ھەل بولۇشىدا جىددىي مەنىدە «قورۇق»چىلىق زېھنىيىتىدىن ھالقىپ كېتىشىمىز كېرەكلىكىنى ھېس قىلمايۋاتقانلىقنىڭ، ئويغانغان كۆرۈنۈپ ئۇخلىغان بولۇۋېلىشنىڭ قازىنىنى ئېسىۋاتقانلىقنىڭ ئالامەتلىرىدىندۇر.\nچەتئەللەردە مەقسەتلىك ئورۇنلاشتۇرۇلغان بىر تۈركۈم «شامال مۇئەككەللىرى»نىڭ زامان - زامان دىققەت بۇراش تىپىدىكى سۈنئىي كۈن تەرتىپلىرى يەتمىگەندەك، ۋەتەن ۋە مىللەت دەۋاسىنىڭ ۋەتەننى مەركەز قىلىشتىن يىراقلىشىپ ۋەتەن سىرتىدىكىلەرنىڭ مۈشكىلاتلىرىنىڭ ئومۇميۈزلۈك دىققەت نۇقتىسى قىلىنىۋاتقانلىقى، دىنى بىلەن سامىنى ئېنىق بولغان ياكى ئېنىقلىققا يۈزلىنىپ بولغان ئىشلارنىڭ، خىيانەت ۋە نىپاقلىقلارنىڭ (تالاش - تارتىشقا ئورۇن يوق ھالەتتىمۇ) ئەتەي تەتۇر قويۇنچىلار تەرىپىدىن مەسىلىنىڭ زەنجىرسىمانلاشتۇرۇلىۋاتقانلىقى، يەنە كېلىپ بۇنداق بىر بىمەنىلىكلەر، سۇ لېيىتىشلار يۈز بېرىۋاتقاندا ۋەتەن ئىچىدە يۈز بېرىۋاتقان زۇلۇملارنى توختىتىش، مۇستەقىللىق يولىنى داغداملاشتۇرۇش خۇسۇسىدا ھەرىكەت قىلىشقا زۇۋان سۈرىدىغانلارنىڭ «دەۋا» ئەربابلىرى ئارىسىدىن ئالدىراپ چىقماسلىقى، كۈندە دېگۈدەك ۋەتەن ئىچىدە شىددەت بىلەن ئومۇملاشتۇرۇلۇۋاتقان ئاسسىمىلياتسىيە سىياسەتلىرىنىڭ بارغانچە ئوغىمىزنى قايناتماس بولۇپ قېلىشى، ئەكسىچە تارقالغان ۋىدىيولارنى پاكىتلاشتۇرۇشقا باش قاتۇرۇشتىن بەكرەك بەھرىلەش سەۋىيەسىنى ئاشۇرۇپ بۇرۇن بىلەن ھازىر ئوتتۇرىسىنى دەرىجىلەشتۈرۈش مۇسابىقىسىغا چۈشۈپ كېتىشىمىز، شۇنىڭدەك 5 – يىلىغا قەدەم قويۇلۇۋاتقان جازا لاگېرلىرى تۇتقۇنلىرى ۋە ناھەق كېسىملەرنىڭ يىلدىن يىلغا ئاۋۇۋاتقانلىقى مەسىلىسىدە ئومۇمىي سىياسىي ئاتموسفېرادا كۆرۈنەرلىك ۋە نەتىجىلىك قەدەملەرنىڭ ئېلىنمايۋاتقانلىقى، ئېلىنغانلىرىنىڭ قوللاشقا ئېرىشمەي ياكى ئومۇملىشالمايۋاتقانلىقى قاتارلىق ئەھۋاللارمۇ بىزگە كۈنىمىزدىكى «قورۇق» ئىگىلىرىنىڭ راستتىنلا ئويغانغانلىقىغا قارىتا سوئال نەزىرىدە قارىشىمىز كېرەكلىكىنى سەمىمىزگە سېلىپ تۇرۇپتۇ. بۇندىن باشقا ئاتالمىش «بىرلىك»چىلىك شوئارلىرى ئاستىدا قىلىنىۋاتقان دەۋاغا خىيانەت خاراكتېرلىك ئىشلارغا قارىتا (قىسمەن قارشىلىق بىلدۈرگۈچىلەرنىڭ سىرتىدا) كۆپچىلىك «قورۇق»چىلارنىڭ تۇتۇملىرىنىڭ لايغەزەللەرچە تۈس ئالغانلىقى، بىر - بىرىنىڭ ئەخلىتىنى گىلەم ئاستىغا سۈپۈرۈپ بېرىشتە قول - قولچە ئۇيۇلتاشتەك ھەمكارلاشقۇچىلارغا، ئەخلەتلەشتۈرگۈچىلەرنى ۋە ئەخلەتلىرىنى قوشۇپ ئۆز ۋاقتىدا سۈپۈرۈپ ئۆز جايى بولغان ئەخلەتخانىغا ئاپىرىپ تاشلىۋېتىشقا كەلگەندە ئومۇميۈزلۈك كۆپچىلىكنىڭ ئاقكۆڭۈل گاس - گاچىلارنىڭ ئوبرازى بولمىش «ژىگو»غا ئايلىنىۋېلىشلىرى كىشىنى ھەقىقەتەن تەئەججۈپكە سالىدۇ. بۇ قەدەر رېئال ئالامەتلەر، كۆز يۇمغۇسىز ئەمەلىي ئۆرنەكلەر كۆز ئالدىمىزدا تاماشا قىلىنىۋاتقان ئەھۋالدا، ۋەزىيىتىمىزنىڭ بۈگۈنكىدەك مىسلىسىز زۇلۇمغا دۇچ كېلىشىنى قانداقمۇ ئاددىيلاشتۇرغىلى، تۈگەل غەپلەت باسقانلىقتىن، ئويغىنالماي قالغانلىقتىن دېگىلى بولسۇن؟!\nبۇ يەردە يەنە شۇ زاكوننى تەكرارلاشقا توغرا كېلىدۇ: زالىمنىڭ ئىشى دەرۋەقە، زۇلۇم سېلىش، مۇستەملىكىچىنىڭ ئىشىمۇ ئوخشاشلا خالىغىنىنى قىلىش. ئەمما مەزلۇملارنىڭ، ئاسارەت ئاستىدىكىلەرنىڭ ئىشىچۇ؟ ئەگەر جاۋابىمىز قەتئىي ھالدا «زۇلۇمغا باش ئەگمەسلىك، بارلىق ئەقلىي، ماددىي ۋە مەنىۋى كۈچنى تاجاۋۇزچىغا قارشى خىزمەت قىلدۇرۇپ مۇستەقىل بولۇش»قا ئۇرۇنۇش بولغىنىدا، بىز بۇ ئىشىمىزنى ھەقىقەتەن ئاڭلىق رەۋىشتە مەسئۇلىيەتچانلىق بىلەن قىلىپ كېتىۋاتامدۇق، ياكى كۈن تەرتىپكە نېمە بازارلىق بولسا، شۇنىڭغا بېقىپ داۋراڭ سېلىشنى، ئاڭسىزلارچە شوئارۋازلىقنى ئومۇملاشتۇرۇپ، ئۆز ئۆزىمىزنى تەسەللى تاپقۇزىدىغان ئىشلار بىلەن كۈن ئۆتكۈزۈشكە كۆنۈكۈپ كېتىۋاتامدۇق؟! مانا بۇلار ئۆزىنى شەرقىي تۈركىستانلىق ھېسابلايدىغان ھەربىر ئەقىل ئىگىسى ئۈچۈن ئۆز ئۆزىدىن سوراپ كۆرۈشى كېرەك بولغان سوئالغا ئايلىنىپ قالدى. خۇددى ھەزرىتى ئۆمەرنىڭ «ھېسابقا تارتىلىشتىن ئاۋۋال ئۆزۈڭلاردىن ھېساب ئالغايسىلەر» دەپ كۆرسەتكىنىدەك: ئەگەر بىز ئۆزىمىز ۋە ئىچ دۇنيايىمىز ھەققىدىكى ھېساب - كىتابىمىزنى جايىدا قىلىپ تۇرۇپ ئىچكى غەلدى - غەشلىرىمىزنى پاكىزلاپ، ئىچكى قۇۋۋەت زاپىسىمىنى كۈچەيتىشكە سەل قارىمىغان ئاساستا تاشقى دۈشمەنگە قارشى سىستېمىلىق قەدەم ئېلىشنى ئۆگەنمەيدىكەنمىز، شۇنداقلا ئېتىلغان ھەر چالمىغا تاش ئېتىپ جاۋاب قايتۇرۇش ئويۇنىغا غەرق بولۇشتىن توختاپ مەسىلىمىزنىڭ مەنبەسىگە، يىلتىزىغا چارە قىلىش كېرەكلىكىگە قارار ئالمايدىكەنمىز، ھېسابىمىز بۇ دۇنيالىقتا دۈشمەننىڭ قولى بىلەن ئېلىنسا، تاڭلا مەھشەردە رەبنىڭ ھۇزۇرىدا ئېغىر دەرىجىدە ئېلىنماي قالمايدۇ. چۈنكى مەسئۇلىيىتىمىزنىڭ تەڭرى ئالدىدىكى جاۋابكارلىقى ۋە سۈرۈشتىسىنىڭ نېمە ئۈچۈن زەپەر قۇچمىغانلىقىمىزدىن كۆرە، سەپىرىمىزنى قانداق باسقانلىقىمىز ۋە ھەق يول ئۈستىدىكى ئۇرۇنۇشىمىزنىڭ سەمىمىي بولغان ياكى بولمىغانلىقى، ھەقىقەت ئاساسىدا بولغان ياكى بولمىغانلىقى خۇسۇسىدا بولىدىغانلىقى شۈبھىسىز. بۇ نۇقتىدىن غاپىللىقىمىزنىڭ ۋابالىنى دۈشمەننىڭ قولىدا تارتىشتىن ئاۋۋال غەپلەتنى چۆرۈپ تاشلىشىمىز كېرەك بولغىنىدەك، ئويغانغان سىياققا كىرىۋالغان «قورۇق»چىلىقنىڭ بۈگۈنكى زەيپانىلىكى ۋە كەلگۈسى پالاكەتلىرى ئۈستىدە جىددىي تەرزدە ئويلانمىقىمىز ھەمدە ھەقىقىي مەنىدە كەلگۈسىمىزگە قارىتىپ قويۇلغان پىستىرمىلارغا قارشى ئويغاقلىق روھىمىزنى كۈچەيتىشىمىز، جۈملىدىن ئۇلۇغ ئەجدادىمىز تۇغانخان[1] مىسالى «تاجاۋۇزچىلارنى تارمار قىلمىغۇچە جان تەسلىم قىلماسلىق روھى»دىن ئەستايىدىل ئۆگىنىشىمىز ھەر بىر مەسئۇلىيەتدار ئەقىل ئىگىسى ئۈچۈن تارىخىي زۆرۈرىيەت ۋە مىللىي بۇرۇچ بولۇپ تۇرۇپتۇ.\n\n### نەقىل مەنبەسى:\n[1] 14 – ئەسىردە ياشاپ ئۆتكەن ئاتاقلىق جۇغراپىيە ئالىمى، شۇنداقلا مەملۇكىيلەر خاقانى تەرىپىدىن «ئەلمەلىكۇلمۇئەييەد» ئۇنۋانى بېرىلگەن مەشھۇر تارىخچى ئەبۇلفىدا (ھ. 672 – 732 / م. 1273 – 1331) سۇلتان تۇغانخان ھەققىدە شۇ قۇرلارنى پۈتىدۇ: «... شۇنداق قىلىپ ھىجرىيە 408 - يىلىمۇ كىرىپ كەلدى. بۇ يىلى تۈركىستان سۇلتانى قاراخان ئالەمدىن ئۆتتى. بەزى تارىخچىلار قاراخاننىڭ ھىجرىيە 406 - يىلى تۈركىستان دىيارى بولمىش كاشغەردە ۋاپات بولغانلىقىنى قەيت قىلىشىدۇ. ئەسلىدە قاراخان شۇ يىلى بىتاپ بولۇپ يېتىپ قالغانىدى. بەزى تۈرك قەبىلىلىرى ۋە قاراخىتايلارنى ئۆز ئىچىگە ئالغان زور كۆلەملىك چىن قوشۇنى پۇرسەتنى غەنىيمەت بىلىپ ئۇنىڭ يۇرتىغا بېسىپ كەلمەكچى بولدى. قاراخان ئۇلارغا قارشى ئاتلىنىش ئۈچۈن ئاللاھقا مۇناجات قىلىپ ئۆزىگە شىپالىق بېرىشىنى، خىتاي قوشۇنىنى بىر تەرەپ قىلىۋەتكەندىن كېيىن باشقا نېمە كەلسە مەيلى ئىكەنلىكىنى ئېيتىپ دۇئا قىلدى. دېگەندەك سۇلتاننىڭ كېسىلى ساقايدى. شۇنىڭ بىلەن سۇلتان دەرھال پۈتكۈل قوشۇننى توپلاپ چىن قوشۇنىنى تارمار قىلىشقا ئاتلاندى. چىن قوشۇنى شۇ ۋاقىتتا ئۈچ يۈزمىڭ چېدىرلىق قوشۇنغا ئىگە بولۇپ، سۇلتان ئۇلارغا قاقشاتقۇچ زەربىسى بىلەن ئىككى يۈز مىڭدىن ئارتۇق دۈشمەننى ئۆلتۈردى، يۈز مىڭچە كىشىنى ئەسىر ئېلىپ سان - ساناقسىز غەنىيمەتلەر بىلەن بالاساغۇنغا قايتىپ كەلدى. قايتىپ ئۇزۇن ئۆتمەيلا سۇلتان ئالەمدىن ئۆتتى. سۇلتان قاراخان ھەقىقەتەن دىنى مۇستەھكەم، ئادالەتپەرۋەر سۇلتان ئىدى. ئۇنىڭ بۇ سەرگۈزەشتىسى ساھابىلەردىن سەئد ئىبنى مۇئاز ئەلئەنسارىي رەزىيەللاھۇ ئەنھۇنىڭ سەرگۈزەشتىسىگە نەقەدەر ئوخشىغان - ھە! مۇئاز رەزىيەللاھۇ ئەنھۇمۇ (خەندەك غازىتى مەزگىلىدە) ئاللاھتىن ئۆزىنى تاكى بەنى قۇرەيزە غازىتىغا قاتناشقانغا قەدەر قەبزى روھ قىلماي تۇرۇشىنى تىلىگەن ئىدى. دېگەندەك ئۇنىڭ جەڭدىكى يارىسى تاكى رەسۇلۇللاھ بەنى قۇرەيزە يەھۇدىيلىرىنى جازالاپ ئۆلتۈرۈشكە تېگىشلىكىنى ئۆلتۈرۈپ، سۈرگۈن قىلىشقا تېگىشلىكىنى سۈرگۈن قىلىپ توختىغانغا قەدەر ئەدىمەي تۇردى. ئىشلار ئاخىرلىشىشى بىلەن بىردىنلا سەئدنىڭ يارىسى قاناشقا باشلىدى ۋە بۇ ئالەمدىن خوشلاشتى. سۇلتان قاراخانمۇ خۇددى شۇ ساھابىغا ئوخشاش ئالەمدىن ئۆتكەن ئىدى. سۇلتاننىڭ تولۇق ئىسمى ئەبۇ نەسر ئەھمەد ئىبنى ئەلى تۇغانخان بولۇپ، ئۇنىڭ ۋاپاتىدىن كېيىن قېرىندىشى ئەبۇلمۇزەپپەر ئارسلان خان تەختكە ئولتۇرغانىدى». مەنبە: أبو الفداء عماد الدين إسماعيل بن علي: المختصر في أخبار البشر، دار النشر: المطبعة الحسينية المصرية – القاهرة - 1325 ه، ط1، 2/149-150.\n\n**- بۇرھان مۇھەممەد**"}
{"title": "چۈنكى ئۇلارمۇ شەرقىي تۈركىستانلىق", "author": "بۇرھان مۇھەممەد", "date": "2022-12-22", "tags": [], "content": "# چۈنكى ئۇلارمۇ شەرقىي تۈركىستانلىق\n\n**(1)**\n\n**موڭغۇل سۇلتانى غازانخان:**\n− ئەسىرلەرنى تاپشۇرۇپ بەر دەپ كەلدىڭ. قولىمىزدىكى مۇسۇلمان ئەسىرلەرنىڭ ھەممىنى قويۇپ بەردۇق. ئەمدى خىرىستىيان ۋە يەھۇدىي ئەسىرلەرنىمۇ تاپشۇر دەۋاتىسەن. مۇسۇلمان ئەسىرلەرنى قويۇپ بەرگىنىمىز يەتمىدىمۇ؟\n\n**شەيخۇلئىسلام ئىبنى تەيمىييە:**\n− يەتمەيدۇ، چۈنكى سەن ئەسىر قىلىپ تۇتۇۋالغان خىرىستىيان ۋە يەھۇدىيلار ئەھلى زىممىيدۇر. ئۇلارنىڭ جان ۋە مال بىخەتەرلىكى بىزنىڭ زىممىمىزدە؛ يەتمەيدۇ، چۈنكى ئۇلار ئاللاھ ۋە رەسۇلىنىڭ زىممىسىدە؛ يەتمەيدۇ، چۇنكى ئۇلارمۇ شاملىقلاردۇر.\n\nيۇقىرىقى دىيالوگ بۇندىن يەتتە يۈز يىل مۇقەددەم مۇڭغۇل ئىستېلاچىلىرىدىن سۇلتان غازانخان بىلەن دەۋرنىڭ يېتۈك ئەللامىلىرىدىن شەيخۇلئىسلام ئىبنى تەيمىييە ئوتتۇرىسىدا ئېلىپ بېرىلغان تىنچلىق كېلىشىم ئەسناسىدىكى بىر ۋەقەنىڭ تەسۋىرىي مەزمۇنى بولۇپ، بۇ پەيتتە دەمەشقنى ئىستېلا قىلىش ئۈچۈن كەلگەن موڭغۇل خانىغا قارشى ئىبنى تەيمىييە شام خەلقىنىڭ ئىرادىسىگە ۋەكىللىك قىلغۇچى رەھبەر سۈپىتىدە غازانخاننىڭ قارشىسىغا چىققان ئىدى. ئەتراپتىكى مۇسۇلمان خاقانلاردىن ھېچبىرى ياردەم بېرەلمىگەن ۋە ھەتتا ياردەم قىلالمايدىغانلىقىنى جاكارلاپ شەھەرنى ھىماتچىسىز ھالدا موڭغۇللارنىڭ باستۇرۇپ كېلىشىگە تاشلاپ قويغان ھەمدە شەھەر پۈتۈنلەي مۇڭغۇللارنىڭ قورشاۋىدا تۇرۇۋاتقان بۇ مەزگىلدە بىر تۈركۈم مۇناپىق ئۆلىما ۋە تەسلىمىيەتچى ئەمىر - سىپاھلار خەلق نامىدىن شەھەرنى تەسلىم قىلىش غېمىگە چۈشكەن ۋە ئاستىرىتتىن خان بىلەن پۈتۈشكەن ئىدى. خانمۇ بۇ تەسلىمىيەتچىلىككە ماسلىشىپ ئەتراپىغا بىر تۈركۈم خاراكتېرىسىز موللا - ئۆلىما، جانباقار مۇئەززىن - مۇپتىلارنى يىغقان ۋە ئۆزىنىڭمۇ «مۇسۇلمان» بولغانلىقىنى جاكارلاپ، خەلق شەھەرنى قارشىلىق كۆرسەتمەستىن تاپشۇرسا، مۇسۇلمان خاقان سۈپىتىدە ئىسلام شەرىئىتى بويىچە شەھەرنى ئىدارە قىلىدىغانلىقىنى ئېيتىپ مۇناپىق ئۆلىما ۋە تەسلىمىيەتچى ئەمىر - سىپاھلارنىڭ زۇۋانى ئارقىلىق خەلق ئىچىگە ئالدىن سۆز چۆچەك يايماقچى بولىدۇ. بۇنىڭغا يانداشقان ۋەتەنساتارلار ئالدىن پىلانلاپ تەشكىللىنىۋالغان بويىچە شەھەر ئىچىدە گەپ - سۆز تارقىتىشقا، خۇتبىلەردە غازانخاننىڭ ئىخلاسلىق مۇسۇلمان بولغانلىقىنى، باشقا شەھەرلەرنى ئىستېلا قىلغاندا كۆرسەتكەن ئاتالمىش ئادالىتى ۋە پەزىلىتىنى كۈيلەپ نۇتۇق ئېيتىشقا باشلايدۇ. نەتىجىدە بۇ ئارقىلىق شەھەر خەلقىنى پىسخىكا جەھەتتىن زېھنىي تەسلىمىچىلىككە چۈشۈرمەكچى، تۇپراق ئىشغالىنى ئاسانلا قولغا كەلتۈرۈشنىڭ يولىنى ئاچماقچى بولىدۇ. دەل مۇشۇ پەيتتە ئوتتۇرىدىكى ساتقىنلىققا، خىيانەتكە، ۋەتەنساتارلىققا، دىن دەپسەندىچىلىكىگە قارشى قەھرىمان سېيمالار سۈكۈتنى بۇزىدۇ ۋە بۇ ئىشغال ئويۇنىنىڭ يىلتىزىغا پالتا ئۇرىدۇ. ئەنە شۇ قەھرىمان سېيمالارنىڭ مۇنەۋۋەر ۋەكىلى بولسا، يۇقىرىقى دىيالوگدا كۆرۈپ ئۆتكىنىمىزدەك شەيخۇل ئىسلام ئىبنى تەيمىييە ئىدى. ئىبنى تەيمىييە شەھەر خەلقىنى بۇ ھىيلىگەر سۇلتانغا ئالدانماسلىققا چاقىرىدۇ ۋە شەھەر قوۋۇقىنى تۇتۇپ تۇرۇۋاتقان قوماندانغا «قەلئەنىڭ بىر تال خىشىنىمۇ موڭغۇللارغا تارتقۇزۇپ قويماسلىقنى، ئەسلا شەھەرنى تاپشۇرماسلىقنى، ئىشغالچىلارغا دەرۋازا ئېچىپ بېرىشتىن شەھىد بولۇشنىڭ ئەلا ئىكەنلىكىنى، بۇ بەدەلدىن باش تارتىشنىڭ ئاللاھ ئالدىدىكى سورىقىنىڭ ئېغىر بولىدىغانلىقىنى» ئەسكەرتكەن مەزمۇندا خەت يازىدۇ. ئارقىدىن يۇقىرىقى ساتقۇن تەسلىمىيەتچىلەرنىڭ پىتنە – پاسات، سۆز - چۆچەكلىرىگە خۇتبە ۋە نۇتۇقلاردا، دەرس ۋە يىغىلىشلاردا رەددىيە بېرىپ توختاۋسىز ئاقارتىش تەشۋىقاتى ئېلىپ بېرىپ خەلقنى ئويغىتىدۇ. خەلق ئايدىڭلىنىش بىلەن ئىبنى تەيمىييە تەرەپتە تۇرىدۇ ۋە بۇنىڭ تەسىرىدە تەرەددۇتتا قالغان ئەمىر - سىپاھلارمۇ، جېنى تاتلىق كۆرۈنۈپ بېشىنى ئىچىگە تىقىۋالغان بىر قىسىم نوپۇزلۇق ئۆلىما - موللىلارمۇ ئۇنىڭ تەرىپىدە تۇرۇشقا مەجبۇر بولىدۇ. ئۇ شۇ تەرىقىدە خەلقنىڭ ھەقىقىي ئاۋازىنى شەھەرنى قورشاپ ياتقان موڭغۇل خانغا يەتكۈزۈش، مەيدانىنى ئىپادىلەش ئۈچۈن ئۇنىڭ بىلەن ئالدىن سۆھبەت تۈزىتىشكە نىيەتلىنىدۇ. ئەتراپىدا قورقۇپ تۇرغانلارمۇ نائىلاج قېتىلىدۇ. سۆھبەت جەريانى كەسكىن ۋە ناھايىتى ھالقىلىق بىر تۈستە جەريان قىلغان بولسىمۇ، نىھايىتىدە ئىبنى تەيمىييە غازانخانغا ئۆزىنىڭ ۋە خەلقنىڭ بىر تامچە قېنى قالغۇچە ئۇرۇشۇشقا تەييارلىقىنى، ئەمما ئەسلا شەھەرنى قوش قوللاپ تەسلىم قىلمايدىغانلىقىنى، خاننىڭ مۇسۇلمانلىقنى دەۋا قىلىپ بەرگەن ۋەدىلىرىگە ئىشەنمەيدىغانلىقىنى ئىپادىلەيدۇ. ئەكسىچە ئۇ خاننى ھەقىقىي مۇسۇلمان بولغانلىق دەۋاسىدا راستچىل بولسا بېسىپ كىرىشتىن ۋاز كېچىپ شامنى شاملىقلارغا قالدۇرۇشى كېرەكلىكىنى ئېيتىپ قەتئىيلىكىنى ئىپادىلەيدۇ. نەتىجىدە بۇ قەدەر جۈرئەتكار ۋە ئۆتكۈر سۆزلۈك زاتنىڭ تۇتۇم - پوزىتسىيەلىرىدىكى جىددىيلىك ھەمدە ئۇنىڭدىكى سىياسىي سۆھبەتتىكى ئۈستۈن ماھارەت خاننىڭ قايىللىقىنى ئاشۇرماي تۇرالمىدى. بۇ قايىللىقنىڭ سەمەرىسى بولسا، ئىشغال قىلىشقا كەلگەن مەككار ۋە كۈچى زور ئىستېلاچىنىڭ ئىشغال ئىرادىسىنى يۇمشىتىشتا ئۆز ئىپادىسىنى تاپقانىدى. غازانخان قارشىسىدىكى ئالىم زاتنىڭ ئۆزى بىلەن تىل بىرىكتۈرۈۋالغان شەھەر ئىچىدىكى ۋەتەنساتار موللا ۋە ئەمىر - سىپاھلارغا ئوخشىمايدىغانلىقىنى، ئۇلارنىڭ خۇشامەت سۆزلىرى بويىچە شەھەرنى ئىشغال قىلىپ تەۋەككۈلچىلىكىگە كىرىشنىڭ ئاقىلانە ئەمەسلىكىنى تونۇپ يېتىدۇ. ھەمدە خەلقنىڭ ھەقىقىي ئاۋازىنىڭ ئىبنى تەيمىييە ۋەكىللىكى سۆھبەت جامائەسىدە ئىكەنلىكىنى چۈشىنىپ يېتىدۇ. خان ئۆزى ئوينىغان مۇسۇلماندارچىلىق سەپسەتەسى ئويىنىغا قارشى ئىبنى تەيمىييەنىڭ ئۇنداق قازانغا مۇنداق چۆمۈچ قىلغانلىقىنى چۈشىنىپ يېتىپ، ئىبنى تەيمىييەگە ۋە ئۇنىڭ بىلەن بىللە سۆھبەتكە كەلگەنلەرگە چېقىلىشقىمۇ جۈرئەت قىلالمىغانىدى. چۈنكى ئۇ ئىبنى تەيمىييەگە چېقىلسا، خەلققە دېگەن ئاتالمىش مۇسۇلماندارچىلىق، شەرىئەت يۈرگۈزۈش ھەققىدىكى يالغان ۋەدە، نەيرەڭ ۋە قارا نىيەتلىرىنىڭ پاش بولۇشىدىن، شۇنداقلا خەلقنىڭ بىر تامچە قېنى قالغۇچە ئۇرۇشۇش پەيلىنىڭ قەھرى غەزىپىنىڭ ياندۇرغۇسىز ھالغا كېلىشىدىن ئەنسىرىگەن. نەتىجىدە غازانخان ئۇستاتلىق قىلىپ شەھەرگە ھۇجۇم قىلماي تۇرۇشقا سۆز بېرىپ ئىبنى تەيمىييە ۋە سۆھبەت ئەلچىلىرىنى سۈلھى بىلەن يولغا سالغان ۋە چېكىنىدىغان پەيلى باردەك كۆرۈنۈپ قويغان – يۇ شەھەرگە كىرىشنىڭ باشقا چارىسى ئۈستىدە ئىزدىنىشكە باشلىغان. خان بىر ھەپتە ئۆتۈشىگە سۆزىدە تۇرماي شەھەر سېپىللىرىدىن بىرىگە ئاسترىتتىن ياللىۋالغان ياكى ئىتتىپاق تۈزۈۋالغان يەرلىك توپىلاڭچى ۋە قاراقچىلار بىلەن تىل بىرىكتۈرۈپ شەھەر ئەتراپىغا ھۇجۇم باشلايدۇ، بۇلاڭ - تالاڭ ۋە سۈرتوقاي قىلغاندىن كېيىن شەھەر خەلقىنىڭ بىر تۈركۈمىنى ئەسىرگە ئېلىۋالىدۇ. تاسمىلىق ئىت بىلەن ئىتنىڭ تاسمىسىنى قولىدا تۇتۇپ تۇرغان كۆندۈرگۈچىنى پەرقلەندۈرۈپ تۇرغان ئىبنى تەيمىييە بىۋاسىتە خان بىلەن كۆرۈشۈشنى تەلەپ قىلىدۇ. خان كۆرۈشسە مات بولۇشىنى پەملەپ باشتا رەت قىلىپ باقىدۇ، ئەمما ئۇرۇنۇشلار توختىمايدۇ. ئىبنى تەيمىيە سۇلتانغا ئۆتكۈر سۆزلەرنى قىلىشنى توختاتمايدۇ ۋە ئاخىرىدا خان بىلەن كۆرۈشىدۇ. ئۇ مەزكۇر سىياسىي ئويۇننى پىلانلىغان غازانخاننى سۆھبەتتىلا مات قىلىپلا قالماي، خاننىڭ يۈزىگىلا چىنگىز ۋە ھولاكۇلاردەك كاپىر ئەجدادلىرى جېنىدا بەرگەن سۆزىدە تۇرغانلىقىنى، ئەمما خاننىڭ مۇسۇلمانلىق دەۋا قىلىشىغا قارىماي سۆزىدە تۇرماي كېلىشىمگە خىيانەت قىلغانلىقىنى يۈزىگە سېلىپ ئۇنىڭ ئېغىزىنى تۇۋاقلاپ قويىدۇ. ئاقىۋەت موڭغۇل سۇلتانى غازانخان ئەسىرلەرنى قويۇپ بېرىشكە كۆنىدۇ-يۇ، ئەمما ئۇ شۇ ھالىتىدىمۇ مەككارلىقىدىن قالمايدۇ. چۈنكى، ئەسىرلەرنى قويۇپ بېرىمەن دېسىمۇ تۇتۇلغانلار ئىچىدە پەقەتلا مۇسۇلمانلارنى قويۇپ بەرگەن بولۇپ، سانى ئاز بولغان خىرىستىيان ۋە يەھۇدىيلارنى ئايرىۋالغانىدى. دەل شۇ چاغدا ئىبنى تەيمىييە مەزكۇر دىيالوگدىكى «چۈنكى ئۇلارمۇ شاملىقلاردۇر» دېگەن مەشھۇر سۆزىنى قىلىش ئارقىلىق پەقەتلا بىر تائىپە ياكى گورۇھنىڭ ئەمەس، بەلكى دىنى ۋە ئەقىدىسى پەرقلىق توپلۇملاردىن تەركىپ تاپقان بىر پۈتۈن شام خەلقنىڭ ھەقىقىي ۋەكىلى، ئۇلارنىڭ ھەقىقىي ئاۋازى ئىكەنلىكىنى كۆرسىتىپ قويىدۇ. دەرۋەقە ئىبنى تەيمىيە مەزكۇر تۇتۇمى ئارقىلىق مۇسۇلمانلىق ۋە دىنىي سۇيىئىستېمالچىلىق باھانىسى بىلەن بىر خەلق ئىچىدىكى دىنىي ئايرىملىقتىن پايدىلىنىپ نىزا تېرىماقچى بولغان ئىشغالچى خاننىڭ ئويۇن ئىچىگە ئويۇن قۇرۇپ قۇرغان توزاقلىرىنىڭ ھەممىنى بەربات قىلغانىدى. نەتىجە شۇكى، ئىشغالچىغا قارشى خەلقنىڭ ئاۋازى، ئۇلارنىڭ ۋەكىلى بولۇشنىڭ قانداقلىقىنى ئىبنى تەيمىييە پەقەتلا بىر ئالىم سۈپىتىدىلا ئەمەس، ئۆز نۆۋىتىدە سىياسىي رەھبەر، خەلق قەھرىمانى ۋە مۇجاھىد رەھبەر سۈپىتىدە  ئىسلام بىلەن يۇغۇرۇلغان ۋەتەننى سۆيۈشنىڭ، ئۇنى مۇھاپىزەت قىلىشنىڭ قانداق بولۇشى كېرەكلىكىنى، ئۇنى ئىچىدىكىلەر بىلەن قوشۇپ قوغداشنىڭ قايسى تەرىقىدە بولىدىغانلىقىنى ساپ ۋە سۈزۈك بولغان ئىسلامىي شوئۇر بىلەن ئەمەلىي كۆرسىتىپ بەرگەن، ھەمدە ئادالەتپەرۋەرلىكنى شوئار قىلغان شەرئىي سىياسەتچىلىكنىڭ قانداق بولىدىغانلىقىنى ئەمەلىيىتى ۋە پاراسىتى بىلەن كۆرسىتىپ تارىخ يازغان ئىدى.\n\n**(2)**\n\nئەسىر ۋە ئاسارەت ئاتالغۇلىرىنىڭ ئۇقۇم ۋە مەفھۇملىرى، ھەمدە كۈنىمىزدىكى بىزگە قارىتا تەسىر كۆرسىتىشى كېرەك بولغان نۇقتىلار، شۇنداقلا سەپسەتە قارشىسىدا ئاسارەت ئۇقۇمىنىڭ بىزدە قانداق شوئۇر پەيدا قىلىشى، ئاتالمىش ئازاد قىلىنغانلىق سەپسەتەسىگە قارشى ئاسارەت چۈشەنچىسىنى قانداق دەسسىتىش لازىملىقى ۋە بۇ ئاساستا مىللىي شوئۇرنى ئاسارەتكە قارشى ھەرىكەتكە كەلتۈرۈش ۋە ئاكتىپلاشنىڭ مۇھىملىقى خۇسۇسىدا «ئاسارەت ئەپسانىلىرى بىزگە نېمە دەيدۇ» ناملىق ماقالىمىزدە توختىلىپ ئۆتكەن بولدۇق. لېكىن بۇنىڭلىق بىلەنلا ئاسارەت تېمىسى ھەر تەرەپتىن ئايدىڭلىققا ئىگە بولغانلىقتىن دېرەك بەرمەيدۇ، ئەلۋەتتە. شۇڭا بۇ تېما ئۆزلۈكسىز كېڭەيتىلسە، ھەر تەرەپلىمە مۇلاھىزىلەر بىلەن بېيىتىلسا، ئانالىز قىلىنسا ئازلىق قىلمايدىغان ھالقىلىق تېمىلاردىندۇر.\n  ئاسارەتكە دائىر نۇقتىلاردىن بىرى شۇكى، ھەقىقىي مەنىدىكى ئاسارەت شوئۇرى بىزدە ئازادلىق سەپسەتەسىگە قارىتا قارشىلىق تۇيغۇسى ئويغىتىپلا توختىسا بولمايدۇ. بەلكى بىزدە مىللەت سۈپىتىدە ئاسارەت قالپىقىنى چۆرۈپ تاشلىغانغا قەدەر ھەرقانداق چوڭ - كىچىك بەدەللەرگە تەييار تۇرىدىغان ئىسيان روھىنى شەكىللەندۈرۈشى، پېشانىگە چېكىلگەن قارا خەتتەك، ئىبلىسنىڭ پېشانىسىگە سىزىلغان نەقىشتەك توختاۋسىز بىزنى بىئارام قىلىپ تۇرۇشى، ئارام بەرمەسلىكى، بۇنى پېشانىدىن ئۆچۈرۈپ تاشلىمىغۇچە بولدى قىلماسلىق، بەل قويۇۋەتمەسلىك، تىنجىپ قالماسلىق كېرەكلىكىدەك روھىي قوزغاتقۇچقا ئايلىنىشى لازىم. بۇنى توغرا تەرەپكە يۈزلەندۈرۈش ئۈچۈن غۇرۇر ۋە شەرەپ تۇيغۇلىرىمىزنى جانلاندۇرۇش، غەپلەت كىشەنلىرىنى بىر - بىرلەپ چېقىپ تاشلاپ سەگەكلىككە يۈزلىنىشنىڭ ئىدىيەۋى تەييارلىقلىرىنى باشلاش قاتارلىق مەنىۋى تۈرتكىلەرنى ئىشقا كىرىشتۈرمەك كېرەك بولىدۇ. ئۆزئارا ئىگە چىقىش، قېرىنداشلىق، ۋەتەنداشلىق بۇرچلىرىنى ئادا قىلىش، دۈشمەنگە قارشى ئويغاق تۇرۇش، سەپداشلارنى تاشلاپ قويماسلىق، ۋەتەنگە مەنسۇپ ھەربىر مەۋجۇتلۇقنى ئىبنى تەيمىييەنىڭ تەبىرى بويىچە «بىر تال خىشنىمۇ تارتقۇزۇپ قويمايمەن» ئىدىيەسى بويىچە مۇھاپىزەت قىلىش، قوغداپ ساھىب چىقىش ئاسارەتكە قارشى تۇتۇمنى ئىپادىلەشنىڭ، ئەسىرلىكنىڭ ھەر تۈرىنى، چوڭ - كىچىكى بولسۇن ھەممىسىنى رەت قىلىش روھىغا ئىگە بولۇشنىڭ جۈملىسىدىندۇر. دىن ۋە مەدەنىيىتىمىزگە مەنسۇبىيەت بىلدۈرگەن ھەر كىمسىنى بىزدىن بىلىش، بىرنى ھەممىگە تەڭ دەپ تونۇش، ھەممىنى بىر پۈتۈن مىللەتنىڭ ھۈجەيرىلىرى، پارچىلىرى سۈپىتىدە قاراش، ئاداققىچە ۋاز كەچمەسلىك قاتارلىقلارمۇ ئاسارەتكە قارشى ئىسيان شوئۇرىنىڭ جانلىقلىقىنىڭ ئالامەتلىرىدىندۇر.\nئەلۋەتتە ئاسارەت تامغىسى پېشانىمىزدىن كەتمەستىن بىزنى ھەر تۈرلۈك مەشئۇم ئاقىۋەتلىرى بىلەن روھىي ۋە جىسمانىي جەھەتتىن بىئارام قىلىشقا تىرىشىۋاتقان بولسىمۇ، ئەمما ئاسارەتكە قارشىلىق كۆرسىتىشلىرىمىزنىڭ تۇتاملىق بولۇۋاتقان ياكى بولمايۋاتقانلىقى ئويلىنىپ كۆرۈشكە تېگىشلىك مەسىلە بولۇپ قالدى. چۈنكى، كۆزگە چېلىقىۋاتقان رېئاللىقىمىز بىنورماللىقلارغا تولغان. ھەممە كۈنتەرتىپتە بىز باردەك كۆرۈنىدىغان، ئەمما ھېچبىرىنىڭ كۈنتەرتىپى بىزنىڭ كۈتكىنىمىزچە ياكى بولۇشقا تېگىشلىك رەۋىشتە ئاخىرلاشمايدىغان، شاختىن شاخقا كۈن تەرتىپ يېڭىلاپ ئۆتىدىغان، ئەمما ھېچبىر ۋەقە ياكى ھادىسىنىڭ باشلانغىنى بويىچە ئاخىرى چۈشۈرۈلمەي كېتىۋېرىدىغان بىر ۋەزىيەت گويا كۆنۈكۈش دەرىجىسىگە بېرىپ قالغاندەك. بىر تۈرلۈك پىسخىكىلىق تەتۈر قىيناش زەنجىرى توختىماي ئايلىنىۋېرىش نەتىجىسىدە گويا كۈنتەرتىپ مارىلاپ ئۆتۈشتىن باشقا قىلىدىغان ئىش يوقتەك بىر ھالەت شەكىللىنىپ قېلىۋاتقان ئەلپاز بار. سىياسىي ئاكتىپ ياكى تەشكىلاتچىلىقنىڭ روھىي ھالىتىمۇ بۇ ھالەتنى بۇزۇپ قويماسىلىق ئۈچۈنلا قولىدىن كەلگىنىنى قىلىۋاتقاندەك، خەۋەر قىلىش ئەھمىيىتى بولسۇن ياكى بولمىسۇن بىر ئىشلارنى قىلىۋاتقان، توختىماي تېپىرلاۋاتقان كۆرۈنۈشنى بېرىشكە زورۇقۇۋاتقاندەك بىر ھالەت تەتۈر قۇيۇن مىسالى ئۇ قاشتىن بۇ قاشقا ئېسىپ يۈرۈپتۇ. قارىماققا خەلق ۋە سىياسەتچىلەر سەپراسقا تۇرغان جامائەتتەك تەڭ قول كۆتۈرۈپ تەڭ قول چۈشۈرۈۋاتقاندەك كۆرۈنسىمۇ، ئەمما ماھىيەت پەرقلىق بولغانلىقى تۈپەيلى تەلەيگە ئۇدۇل كېلىپ قالغان ئىجابىيلىقلاردىن باشقا مەيدانغا كەلگەن كۈنتەرتىپلەرنىڭ تولىسى بۇزۇق چىراغدەك لاپ ئۆچۈپ لاپ يانغان شەكىلدە تۇراقسىز ۋە ئىز دېرەكسىز، ھەتتا تېز باشلىنىپ يەنە تېزلا تۈگەيدىغان، ئۇنتۇلىدىغان، چالا پېتى كېتىۋېرىدىغان ھالەت باش كۆتۈرمەكتە.\nبۇنىڭغا ئەڭ تىپىك مىسال سۈپىتىدە، ۋەتەن سىرتىدا ئەسىرلىك ۋەزىيىتىگە چۈشۈپ قالغان قەۋم - قېرىنداشلارنى قۇتۇلدۇرۇش، ئۇلارنى تۇتقۇنلۇقتىن خالاس قىلىش مەسىلىسىنى تىلغا ئېلىشقا بولىدۇ. گەرچە تۇتقۇنلار مەسىلىسى ھەر يىلدا بىرە ئىككى نۆۋەت تىلغا ئېلىنىپ توختاپ قېلىۋاتقان بولسىمۇ، ھازىرقى ئەھۋالدىن قارىغاندا ئاساسەن ئۇنتۇلۇشقا قاراپ كېتىۋاتقان، سۈنئىي كۈن تەرتىپلەر سايىسىدە يېتىشىپ بولغىلى بولمايۋاتقان مەسىلىدەك قارىلىپ قېلىۋاتقانلىقى ئېنىق. ئەجەبا، ئەسىرلەر ئىدېئولوگىيەسى، ياشام تەرزى ياكى ۋەتەن سىرتىدىكى دۇنيادا قۇرۇلۇپ قالغان سىياسىي ئاتموسفېرا بىلەن ئەپ ئۆتەلمەيدىغانلىقى سەۋەبلىك تاشلىنىپ قويۇلۇشى، تەرك قىلىنىشى كېرەكمۇ؟ ياكى تۇتقۇنلۇق مەسىلىسىگە ئارىلاشماسلىقتا بۇرۇنقىدەك نەپ كەلتۈرمەس بولۇپ قېلىۋاتقانلىقى سەۋەب بولۇۋاتامدۇ؟ ياكى ئۇلارنىڭ تۇتقۇنلۇقى ئىشغالچىلارنىڭ يوشۇرۇن پىلانىنىڭ بىر قىسمى بولغانلىقى، شۇنىڭ بىلەن بىر ۋاقىتتا تۇتقۇنلارنىڭ كۆپچىلىكىنىڭ ئالدانغان ياكى خاتا يېتەكلەشكە ئەگەشكەن بولغانلىقى ئۈچۈنلا تاشلاپ قويۇلۇشقا، بىر - بىرلەپ قايتۇرۇلۇش خەۋپى بىلەن تۇتقۇندا چىرىپ ئەنسىزلىك ئىچىدە ئۆتۈشكە تېگىشلىك بولۇۋاتامدۇ؟ نېمە ئۈچۈن ئۇلارنىڭ تۇتقۇنلۇقى سۈنئىي كۈن - تەرتىپلەر ئارىسىدا داۋاملىق ئۇنتۇشقا تېگىشلىك مەسىلە بولۇپ كېتىۋېرىدۇ؟ ھەممىنى قۇتۇلدۇرۇشقا چىش پاتمايۋاتىدۇ، دېيىلگەندىمۇ، نېمە ئۈچۈن ئۇلارنىڭ ۋەزىيىتى مەتبۇئات ۋە ياردەم چاقىرىقلىرىدىن ھە دېگەندە مەھرۇم قالدۇرۇلىدۇ؟ نېمە ئۈچۈن ھەممىسىگە ۋاقتىنچە چىش پاتمىسىمۇ، تاجاۋۇزچىغا قايتۇرۇلۇش ھارپىسىدا تۇرۇۋاتقان، ھەتتا قايتۇرۇلۇش ھۆكمى چىقىرىلىپ بولغان ۋە ئىجرا بولۇشنى ساقلاپ تۇرۇۋاتقانلارمۇ ئوخشاش ئۇنتۇلۇش، سەل قارىلىش قىسمىتىگە دۇچار بولىۋېرىدۇ؟\nئەلۋەتتە، كۈنتەرتىپ مەسىلىلىرىنىڭ ئالمىشىپ تۇرۇشى، يۇقىرى ياكى تۆۋەن چەكتە بولۇشى ئايرىم مەسىلە. لېكىن بۇنى مەسىلە سۈپىتىدە قولغا ئېلىشنى ئىزچىللىققا ئىگە قىلماقتا يوق، ئوتتەك قىزىقلىق بىلەن باشلاپ قويۇپ، كۈنتەرتىپلەر ئالماشقانچە پۈتۈنلەي يېڭىلىرىغا غەرق بولۇپ مېڭىش، باشلانغان ئىشنىڭ چالا قېلىشى، سورىقى ياكى ئىز دېرىكى بولماسلىقى، باشلانغان ئىش ئاخىرىغا چىققانغا قەدەر كۈزىتىلمەسلىكى، ئەسلىنىپ تۇرۇشىدىن بىئارام ھالغا كېلىدىغان تۈس ئېلىش ئايرىم مەسىلە. ئەجەبا، تۇتقۇندا تۇرۇۋاتقان، بولۇپمۇ دۈشمەننىڭ قىلتىقى سەۋەبلىك، تۇتۇش بۇيرۇقى چىقىرىلىشى سەۋەبلىك ئەسىر ھالىتىگە چۈشۈپ قالغانلارغا قارىتا مەسىلىنى كۈنتەرتىپتىن چۈشەرمەي ئاخىرىغا قەدەر تىرىشچانلىق كۆرسىتىش ھەممە ئورتاق كۈچ چىقىرىشقا تېگىشلىك مەسئۇلىيەت ئەمەسمۇ؟!\n\n**(3)**\n\nكۈنىمىزدە «قىرىق يىل مابەينىدە كۈلۈپ باقمىغان كىشى» بار دېيىلسە، بەلكىم نۇرغۇنلار ئىشەنمەسلىكى، ئاز بىر قىسىملار ھاڭ - تاڭ قېلىشى مۇمكىن. دېمىسىمۇ كۈنىمىز رېئاللىقىدا بۇنداق بىر تەسۋىرگە باب كىشىلەرنى تېپىش مۇمكىن ئەمەس ئىشنىڭ ئورنىدا. ھالبۇكى، تارىخ ئىبرەتلەرگە تولغان بولۇش بىلەن بىرگە، ئۈلگىلەر بىلەنمۇ تولغان. شۇڭا كۈنىمىزدە بىنورمال تۇيۇلىدىغان بەزى ئىشلارنىڭ ئەسلىدىلا بىنورمال ئەمەسلىكىنىمۇ دىققەتكە ئېلىش مۇھىم بولىدۇ. ئەمەلىيەتتە تارىخ «كۈلمەسلىك» چاغلىق ئاددىي تۇتۇمى بىلەن پۈتۈلگەن ئۈلگىلەرنىمۇ خاتىرىلەپ ماڭغان بولۇپ، ئىسلام تارىخىدا ئۆتكەن مەشھۇر ئەبۇ ئۇبەيدەتۇل خاۋاس ئىسىملىك مۇھەددىس ئالىم ئەنە شۇلاردىندۇر. ئۇ زامانداشلىرى تەرىپىدىن قىرىق يىل كۈلمىگەن كىشى دەپ تەرىپلىنىدۇ. ئۇنىڭدىن نېمىشقا كۈلمەيلا؟ دەپ سورالغىنىدا، ئۇ ئۆزىنىڭ تۆۋەندىكى مەشھۇر تارىخىي جاۋابىنى بەرگەن ئىدى: «مۇشرىكلار چاڭگىلىدا مۇسۇلمان كىمەرسەلەر بار ئىكەن، قانداقمۇ كۈلەلەي». [صفة الصفوة] (2/416).\nقارىماققا بۇ خىل تۇتۇم بۈگۈنكى بىزلەر ئۈچۈن بىنورمال ئاڭلانسىمۇ، ئەمما قۇلاق تۈۋىدە ئىمام بۇخارىي رىۋايەت قىلغان «مۇئمىننىڭ مىسالى ئۆزئارا دوستلىشىش، كۆيۈنۈش ۋە يار يۆلەك بولۇشتا بىر تەنگە ئوخشايدۇ. كىشىنىڭ تېنىدىن بىرەر ئەزا ئاغرىسا، پۈتۈن بەدەندىن ئۇيقۇ قاچىدۇ، قىزىپ ئارامسىزلىنىدۇ» دېگەن ھەدىس جاراڭلاپ تۇرىدىغان شوئۇرى ئۆتكۈر بىر مۇھەددىس ئۈچۈن چۈشىنىشكە بولىدىغان بىر مەسىلە. بۇنى مەزكۇر ھەدىسنى ۋۇجۇدىدىن ھېس قىلىپ يەتكەن ئەمەلىي رېئال كارتىنىلاردىن بىرى دېيىشكە بولىدۇ.\nمەسىلىگە ئىسلامنىڭ ئىنساننى مەركەز قىلغان ھۆرلۈك دىنى بولغانلىقى نۇقتىسىدىن قارىغان ۋاقتىمىزدا يۇقىرىقىدەك مەسئۇلىيەت ئېڭى كۈچلۈك بولغان ئىپادىلەرنىڭ مەيدانغا كېلىشى، مۇسۇلمان قېرىنداشلىرىنىڭ تۇتقۇنلۇقىغا قاراپ تۇرماسلىق، ئۇلارنىڭ ھۆرلۈكىنى باشقا ھۆرلۈكلەرنىڭ ئالدىغا قويۇشتەك ھەققانىي تۇتۇملىرىنى ئىپادىلەيدىغانلارنىڭ بولۇشى ئەلۋەتتە زۆرۈر. شۇڭا بىز بۇ ۋە بۇنىڭغا ئوخشىغان تۇتۇملارنى ئۆز ئارىمىزدا تولىمۇ نادىر ئۇچراتساقمۇ، ئەمما تارىخىي قەيتلەردە پەرقلىق شەكىللەردە كۆپلەپ ئۇچرىتالايمىز. مەسىلەن، ئۆمەر رەزىيەللاھۇ ئەنھۇنىڭ شۇنداق دېگەنلىكى نەقىل قىلىنىدۇ: «مەن ئۈچۈن بىر مۇسۇلماننى كۇففارنىڭ چاڭگىلىدىن قۇتۇلدۇرۇۋېلىش ئەرەب يېرىم ئارىلىنى قۇتۇلدۇرغاندىن سۆيۈملۈك بىلىنىدۇ». مُصنف ابن أبي شيبة (12/418).\nئەييۇبىي دۆلىتىنىڭ قۇرغۇچىلىرىدىن مەشھۇر قوماندان نۇرىددىن زەنكىي شۇنداق ئېيتىدۇ: «مۇسۇلمانلار پەرەڭلەرنىڭ قورشاۋىدا قالغان بىر ۋاقىتتا، ئاللاھقا تەبەسسۇملۇق ھالىتىم بىلەن كۆرۈنۈش مەن ئۈچۈن ئىزا». الروضتين لأبي شامة المقدسي (2/143)\nبىز بۇ خىل تۇتۇملارنى جەڭ قورالى تۇتقانلاردىلا ئۇچراتمايمىز. بەلكى قەلەم ۋە ئەلەم ئەھلى بولغان مۇجاھىد ئالىملارنىڭ، مۆتىۋەر ئۆلىما، پېشىۋالارنىڭ پەتىۋالىرىدىمۇ ئۇچرىتالايمىز. مەسىلەن، ئەھلىسەلىپ ۋە موڭغۇل ئىستېلالىرىغا قارشى گاھ ئەلەم، گاھ قەلەم جەڭگاھلىرىدا ئىستېلاچىلىققا قارشى كۈرەش قىلغان ۋە مول ئىلمىي سەمەرىلەرنى قالدۇرۇش بىلەن ئۆلىمالار سۇلتانى تەخەللۇسى تونۇلغان مۇجەددىد ئالىم ئىززىبنى ئابدۇسسالام شۇنداق ئېيتىدۇ: «مۇسۇلمانلارنى كۇففارلار چاڭگىلىدىن قۇتۇلدۇرۇۋېلىش ئاللاھقا مۇقەررەب قىلغۇچى ئىبادەتلەرنىڭ ئەۋزىلىدۇر. ھەتتا بىر تۈركۈم ئۆلىمالار ئېيتماقتىكى، ناۋادا بىر مۇسۇلمان ئۇلارنىڭ قولىغا چۈشۈپ قالغۇدەك بولسا، ھەممىمىزگە ئۇنى قۇتۇلدۇرۇش ۋاجىبقا ئايلىنىدۇ. يا بىز ئۇنى قۇتۇلدۇرۇپ چىقىمىز، ياكى دۈشمەننى يوقاتمىغۇچە بولدى قىلمايمىز». أحكام الجهاد وفضائله (ص97).\nموڭغۇل ئىستېلالىرىغا شاھىت بولغان نوپۇزلۇق ئالىملاردىن ئىمام نەۋەۋى دۈشمەن قولىغا چۈشكەن تۇتقۇن مەسىلىسىنى شۇ تەرزدە بايان قىلىدۇ: «ناۋادا ئۇلارنىڭ چاڭگىلىغا بىر ياكى ئىككى مۇسۇلمان تۇتۇلغۇدەك بولسا، تۇتقۇن قىلىنىشنىڭ دەرىجىسى ئىسلام تۇپراقلىرىغا بېسىپ كىرگەننىڭ دەرىجىسى بىلەن ئوخشاش بولامدۇ يوق، بۇنى ھەل قىلماق لازىم. بۇ ھەقتە ئىككى خىل  كۆز قاراش مەۋجۇت. بىرى، تۇپراققا بېسىپ كىرگەنگە ئوخشاش دەپ قارىغىلى بولمايدۇ، دېگەن قاراش. بۇ قاراشقا كۆرە، بىر ئادەمنى دەپ پۈتۈن قوشۇننى قوزغىتىپ ئولتۇرۇش ئاۋارىچىلىك. يەنە بىر قاراش بولسا، ئەڭ توغرا قاراش بولۇپ، توغرىسى مۇسۇلماننى تۇتقۇن قىلىش بىلەن تۇپراققا بېسىپ كىرىشنىڭ دەرىجىسى ئوخشاش. چۈنكى مۇسۇلماننىڭ ھەق - ھۆرمىتى ماكاننىڭ ھۆرمىتىدىن ئۇلۇغ». روضة الطالبين (10/216)\nئىمام نەۋەۋىدىن كېيىنكى ئالىملاردىن ئىمام ئىبنى تەيمىييە، يەنى بىز يۇقىرىدا يات ئىستېلاچىلارغا قارشى تۇتۇمى ئېنىق ۋە خەلقىنىڭ يەھۇدىي - ناسارالىرىنىلا ئەمەس، ئىسلام تۇپرىقىنىڭ بىر تال خىشىنىمۇ ئىستېلاچىغا تارتقۇزماسلىق پوزىتسىيەسىدە تۇرغان ئىبنى تەيمىييە شۇنداق دەيدۇ: «تۇتقۇنلارنى قۇتۇلدۇرۇش ئەڭ چوڭ ۋاجىب ئەمەللەر جۈملىسىدىن بولۇپ، بۇ يولدا پۇل - مال سەرپ قىلىش ۋە باشقا تۈرلۈك چارىلەرنى ئىشلىتىش ئەڭ ئۇلۇغ ئىبادەتلەر قاتارىدىندۇر». (الفتاوى28/635)\nئەندەلۇسنىڭ قولدىن كېتىشىدىن ئىبارەت كەلگۈسى پاجىئەلىك تەقدىرىنى بەلگىلىگەن مەشھۇر ئۇرۇشلاردىن بىرى بولغان تەرىيف جېڭىدە شەھىد بولغان دەۋرىنىڭ يېتۈك ئالىمى ۋە مۇپەسسىرى ئىمام ئىبنى جۇزەي شۇنداق دەيدۇ: «كۇففارلار قولىغا چۈشۈپ قالغانلارنى قولدىن كەلسە ئۇرۇش قىلىپ، بۇنىڭدىن ئاجىز كەلسە پۇل - مال تۆلەپمۇ بولسا قۇتۇلدۇرۇۋېلىش ۋاجىبتۇر». قوانين الأحكام الشرعية (ص172).\nئىمام ئىبنى ھەجەر ھەيتەمىي مۇنداق دەيدۇ: «ناۋادا ئۇلار بىر مۇسۇلماننى تۇتقۇن قىلىپلا قالغان بولسا، ئەڭ توغرا كۆز قاراش ئىمكانىيىتى يار بەرگەن بارچە كىشىگە ئۇنى قۇتۇلدۇرۇش ئۈچۈن بىرلىكتە قوزغىلىشى ۋاجىب بولىدۇ. ھەتتا بۇ ۋاقىتتا قۇلنىڭمۇ خوجايىنىنىڭ ئىزنىسىز چىقىشى كېرەك بولىدۇ». (تحفة المحتاج: 9/237)\nيۇقىرىقىلار ئىسلام مەدەنىيىتى تارىخىدا ئۆتكەن نوپۇزلۇقلارنىڭ، ئىلمىي ۋە مەدەنىي تەرەققىياتنى سىلجىتىشتا، خەلقنى توغرىغا يېتەكلەشتە بارلىقىنى ئاتىغان، جېنىنىمۇ ئايىمىغان ئۇلۇغلارنىڭ تۇتقۇنلۇق مەسىلىسىگە تۇتقان جىددىي پوزىتسىيەلىرى ھەققىدىكى بىر قىسىم بايانلاردۇر. بۇ ھەقتە يەنە تالايلىغان مەنبەلەر، قىممەتلىك كۆز قاراش ۋە ئىستېلاچىلىققا قارشى مەزمۇت تۇتۇم ۋە پوزىتسىيەلەر سۆزلەنگەن بايانلار بار بولۇپ، يۇقىرىقىلار ئۆرنەك سۈپىتىدە كەلتۈرۈلگەنلىرى خالاس. ئەلۋەتتە، ئاسارەت ئاستىدىكى مۇسۇلمان بىر خەلق بولۇش سۈپىتىمىز بىلەن دۇچ كېلىۋاتقان تۈرلۈك سىياسىي كىرىزىسلاردا يۇقىرىقىلار بىزگە ئۇنتۇلغان قىممەتلىرىمىزنى تونۇپ يېتىشتە، ئىدىيەۋى تۇتۇم ۋە پوزىتسىيەلىرىمىزنى ساغلاملاشتۇرۇشتا بىزگە ئۆزىمىزنى ئەسلىتىدىغان، جەڭگىۋار ۋە قېرىنداشلىق رىشتىسىنىڭ گېزى كەلگەندە بىزدىن نېمىلەرنى كۈتىدىغانلىقىنى بىلىۋېلىشتا ئەھمىيىتى زور بولغان مەلۇماتلاردۇر.\nمەزكۇر بايان ۋە نەقىللەردىن ئەڭ ئالدى بىلەن بىر كۇفۇر قەۋمنىڭ ئىستېلاسىغا دۇچ كەلگەندە مۇسۇلمانلىق شوئۇرنىڭ قانداق بولۇشى كېرەكلىكى، ئىستېلاچىلارنىڭ قولىدىكى تۇتقۇنلارغا، شۇنداقلا ئۇلارنىڭ قولىغا چۈشۈپ كېتىش ئېھتىماللىقى بولغان ئەسىرلەرگە قانداق مەۋقەدە بولۇش لازىملىقى، مەسىلىگە ئىنسانىي بۇرچ، ئىسلامىي مەۋقە بىلەن قانداق تۇتۇم بەلگىلەش زۆرۈرلۈكى كۆرۈنۈپ تۇرۇپتۇ. ئەجەبا يۇقىرىقىدەك ئىمانىي تۇتۇمدىن، مۇستەملىكچى كۇففارغا قارشى پوزىتسىيە، ھەمدە ئۇلارنىڭ چاڭگىلىغا چۈشۈۋاتقان ۋە چۈشۈش خەۋپىدىكىلەرگە قارىتا بولۇشقا تېگىشلىك مەسئۇلىيەت ئېڭىدىن قانچىلىك نېسىۋە ئالغاندىمىز؟ نۆۋەتتە بۇ تېمىدا ئويلىنىپ كۆرۈش كېرەك بولغان مۇھىم نۇقتىلاردىن بىرى بولۇپ تۇرۇپتۇ.\n\n**(4)**\n\nغەززالىينىڭ تەربىيەسىدە يېتىشكەن، ھەمدە سەلجۇقىيلارنىڭ گۈللىنىش ۋە پارچىلىنىش دەۋرلىرىگە شاھىت بولغان، شۇنداقلا ئەھلىسەلىپ ئۇرۇشلىرىدا مەيدانغا كەلگەن سىياسىي بوھرانلارغا، تۈرلۈك ئىچكى نىزا - پىتنىلەرگە شاھىت بولغان دەۋرىنىڭ مەشھۇر ئالىمى، تارىخچىسى، ھەمدە مالىكىي مەزھەپ قازىيلىرىدىن بولغان مۇجتەھىد ئالىم ئىمام ئەبۇ بەكر ئىبنۇلئەرەبىي «قۇرئاننىڭ ئەھكاملىرى» ناملىق ئەسىرىدە ئەسىرلەرنى قۇتۇلدۇرۇشنىڭ ۋاجىبلىقى، ھەمدە بۇنى ئورۇنداشنىڭ تەرتىپلىرى ھەققىدە توختىلىپ ئۆتىدۇ. ئۇ كىرىزىسىلىق بىر دەۋرنىڭ تىرىك شاھىدى بولۇش سۈپىتى بىلەن تۇتقۇنلۇقنى ئۆز قېرىنداشلىرىغا راۋا كۆرۈۋاتقان مۇسۇلمانلارغا ئېچىنىدۇ ۋە مەيۈسلەنگەنلىكىنى شۇ سۆزلىرى بىلەن ئىپادىلەيدۇ: «چارىسىزلىك تۈپەيلى ئەسىرگە چۈشۈپ قالغانلارغا ياردەم قولنى سوزۇش ۋاجىبتۇركى، ھېچبىر تىرىك جان ئىگىسى بۇ ئىشتا سەپتىن چۈشۈپ قالماسلىقى، بۇ مەجبۇرىيەتنى تاكى ئەسىرلەر قۇتۇلغانغا قەدەر ئورۇندىشى كېرەك. ئەگەر قۇتقۇزۇشتا سانىمىز بىلەن بەس كەلگىلى بولسا، بولغانچە، بەس كەلگىلى بولمىسا، بىر تەڭگە پۇلىمىز قالغۇچە سەرپ قىلىپ قۇتۇلدۇرۇپ چىقىشىمىز لازىم. بۇ ھەم ئىمام مالىكنىڭ ۋە باشقا جىمى ئۆلىمالارنىڭ قارىشىدۇر. ئەپسۇس، خەزىنىلىرى پۇل - مالغا تېشىپ تۇرسىمۇ، ھال - كۈنى پاراغەتلىك ئۆتۈۋاتسىمۇ، سان ۋە سۈپەتتە، كۈچ ۋە ماغدۇردا ئېشىنىپ تۇرسىمۇ قېرىنداشلىرىنى تۇتقۇنلۇققا تاشلاپ قويۇپ كېتىۋاتقان خالايىقنىڭ بۇ ھالىغا قاراپ ‹ئىننالىللاھى ۋەئىننا ئىلەيھى راجىئۇن› دېمەي بولمايۋاتىدۇ». أحكام القرآن (440/2).\nئىبنۇلئەرەبىي بۇ يەردە كۈچ جەھەتتىن قۇربى بار تۇرۇپ، ئۇرۇنسا قىلالايدىغان تۇرۇپ جىددىيلىك بىلەن كۆڭۈل بۆلمەيدىغان، ئۆز قېرىنداشلىرىنىڭ تۇتقۇن قىلىنىشلىرىغا قاراپ تۇرۇۋاتقان، قىلىشقا تېگىشلىك مەجبۇرىيەتنى ئادا قىلىشتا سۇسلۇق قىلىۋاتقان زامانداشلىرىنىڭ ھالىغا ئېچىنماقتا. ئۇلارنىڭ بۇ مەجبۇرىيەتكە سەل قاراۋاتقانلىقىدىن ئەپسۇسلانماقتا. ئۇ يەنە قېرىنداشلىرىنى تۇتقۇنغا تاشلاپ قويمايدىغان جەمئىيەتنى تىرىكلەر سەپتىن قالماي بىرلىكتە قوزغىلىدىغان جەمئىيەت دەپ سۈرەتلىسە، بۇنىڭغا سەل قاراۋاتقان توپلۇمنى ئۆلۈك توپلۇم قاتارىدا تەبىرلەيدۇ ۋە ئۇلارنىڭ بۇ ھالىتىگە خۇددى ئۈلۈكنىڭ روھىغا فاتىھە ئوقۇغان تەرزدە مۇسىبەت ئايىتى ئوقۇش بىلەن سۆزىنى تۈگەللەيدۇ.\nدەرۋەقە، ئىبنۇلئەرەبىينىڭ شۇ دەۋر جەمئىيىتىگە بەرگەن بۇ ئاچچىق تەسۋىرى ئۇلارنىڭ ئاز كەم ئىككى ئەۋلادقا قەدەر تۈگەل زەئىپلىكتە، پارچىلىنىش ۋە مەغلۇبىيەت ئىچىدە ئۆتۈشىنىڭ ئارقىسىدىكى بەزى ئىچكى ئامىللارغا دىققەت تارتىدۇ. غەززالىي ۋە ئۇنىڭ تەربىيەسىدە ئىزباسار بولۇپ يېتىشكەن ئالىملارنىڭ ئىسلاھات مېۋىسىنىڭ تەجەللىيلىرىدىن بىرى بولغان ۋە نەچچە ئەۋلادقا سوزۇلغان يېڭىلىنىشتىن كېيىن قەد كۆتۈرۈپ چىققان ئەييۇبىيلارنىڭ، خارەزىمشاھلارنىڭ تارىخ سەھنىسىگە چىقىشىمۇ ئەمەلىيەتتە نەچچە ئەۋلادقا سوزۇلغان يۇقىرىقىدەك ئىجتىمائىي كىرىزىسلارسىز، ئۆلۈك جەمئىيەتكە ئايلىنىشتەك ئاقىۋەت نەتىجىسدە تالايلاپ تۆلەنگەن ئېغىر بەدەللەرسىز تەسەۋۋۇر قىلىش مۇمكىن ئەمەس، ئەلۋەتتە.\nزەئىپلەشكەن، چۈشكۈنلەشكەن بىر جەمئىيەتنىڭ كارتىنىلىرىدىن بىرىنىڭ تۇتقۇنغا دۇچ كەلگەن قېرىنداشلىرىغا ساھىب چىقماسلىق، قۇتۇلدۇرۇپ چىقىشتەك ئەقەللىي مەسئۇلىيەتتە ئورتاقلىق ھاسىل قىلىش ئورنىغا، بىر - بىرى بىلەن ھەپىلىشىپ ئۆتۈشنى بەس قىلماسلىقنى تەنقىدلىگەن ئالىملاردىن بىرى ئەندۇلۇسلۇق ئالىم ئىمام ئەلقۇرتۇبىيدۇر. ئۇ بەقەرە سۈرىسىنىڭ 85 – ئايىتىگە بەرگەن تەپسىرىدە قۇرئاندا تىلغا ئېلىنغان يەھۇدىيلارنىڭ ئەھدى بۇزۇش سەۋەبلىك تەڭرىنىڭ لەنىتىگە ئۇچرىشىغا سەۋەب بولغان خۇسۇسىيەتلىرىنى تىلغا ئالىدۇ ۋە شۇنداق دەيدۇ: «ئالىملىرىمىز بايان قىلىدۇلەركى، جانابى ئاللاھ يەھۇدىيلاردىن تۆت تۈرلۈك ئىشتا ئەھدە ئالغان بولۇپ، ئۇلار: ئۆزىنى ئۆلتۈرۈۋالماسلىق، بىر - بىرلىرىنى پاتۇرماي يۇرتتىن قوغلايدىغان ئىشلارنى قىلماسلىق، بىر - بىرى بىلەن ھەپىلىشىپ ئۆتمەسلىك، دۈشمەنگە ئەسىر چۈشۈپ قالغانلارنى تۇتقۇندىن خالاس قىلىش قاتارلىقلار ئىدى. ئەمما ئۇلار ئەسىرگە چۈشكەنلەرنى قۇتۇلدۇرۇشتىن باشقا ئىشلارنىڭ ھەممىسىدىن باش تارتىشتى. شۇ سەۋەبتىن ئاللاھ ئۇلارنىڭ ئەھدىنى بۇزۇشتەك قىلمىشىغا كايىدى. تىلاۋەت قىلىنىدىغان ئۇشبۇ ئايەت ئارقىلىق ئۇلارنى ئەيىبلەپ: ‹سىلەر نازىل قىلىنغان كىتابنىڭ بىر قىسمىغا ئىشىنىپ، يەنە بىر قىسىمىغا كۇفۇرلۇق قىلىۋاتامسىلەر؟› دېدى. مۇشۇ نۇقتىدا مەن دەيمەنكى، تەڭرىگە قەسەمكى، نۆۋەتتە بىز ئىچكى پىتنىلەر سەۋەبلىك يۇقىرىقىلارنىڭ ھەممىسىدىن باش تارتىپ بولدۇق. شۇڭا بىر - بىرىمىزگە قارشى ھەپىلىشىشلەر باش كۆتۈرۈپ كېلىۋاتىدۇ. كاشكى بۇنداق دۈشمەنلىشىش مۇسۇلمانلارغا قارىتىلماي كاپىرلارغا قارىتىلسا. ھازىر شۇ دەرىجىگە يېتىپ بارماقتىمىزكى، ئۆز قېرىنداشلىرىمىزنى مۇشرىكلارنىڭ ھۆكۈم چىقىرىپ بىر تەرەپ قىلىشىغا تاشلاپ قويۇشتەك خار - زەبۇنلۇققا دۇچار قىلماقتىمىز. بۇ ھالىمىزغا لاھەۋلە ۋەلاقۇۋۋەتە ئىللا بىللاھ، دېمەي نېمىمۇ دېگۈلۈك!؟». الجامع لأحكام القرآن (2/23) .\nئانا يۇرتى قۇرتۇبەنىڭ ئىشغالىغا شاھىت بولغان، يۇرتىنىڭ ئىشغالىدىن كېيىن ئافرىقا قىتئەلىرىگە قەدەر ئىلىم ئىزدەپ مۇھاجەرەت ھاياتىنى ياشاپ ئالەمدىن ئۆتكەن ئەندەلۇسلۇق بۇ گىگانت ئالىمنىڭ مەزكۇر تەنقىدىدىن كۆرۈۋېلىش مۇمكىنكى، مەغلۇبىيەتلەر، تۆلىنىۋاتقان بەدەللەرنىڭ ھېچبىرى بىھۇدە ئەمەس. بەلكى پۈتۈنلەي ئىچكى يىمىرىلىش، ئەخلاقىي چۈشكۈنلۈك، چىرىكلىشىش قاتارلىق ئامىللارنىڭ مەيدانغا كېلىشى مەسىلىنىڭ ئانا يىلتىزى بولغان. ئۇ مەزكۇر تەنقىدىدە تەڭرى لەنىتىگە ئۇچرىغان يەھۇدىيلار تۆت تۈرلۈك ئەھدىنىڭ ئۈچىنى بۇزۇش سەۋەبلىك ۋەتەنسىزلىككە، سۈرگۈنگە، خارلىققا مۇپتىلا بولغان بولسا، ئۆز جەمئىيىتىنىڭ مۇسۇلمانلىرى ھەددىدىن ئېشىشتا ئۇلارنىمۇ بېسىپ چۈشمەكتە. شۇڭا ئۇ مەزكۇر سۆزلىرى ئارقىلىق قارغىش ئالغان يەھۇدىيلارمۇ تەرك قىلىپ باقمىغان ۋە ئۆز ئىچىدە رەقىبى بولسۇن ياكى بولمىسۇن ئۆز قەۋمدىشى بولسىلا ئۇنى تۇتقۇنلۇققا تەرك قىلىپ قويماسلىقتەك ئەقەللىي مەسئۇلىيەت ۋە غۇرۇر مەسىلىسىنىمۇ جارى قىلدۇرمايۋاتقان ئۆز جەمئىيىتىنىڭ، جۈملىدىن كۇففارلارنىڭ ئىشغالىغا دۇچ كېلىپمۇ سىلكىنمەيۋاتقان مۇسۇلمانلار جەمئىيىتىنىڭ  ھالىدىن مەيۈسلەنمەكتە. ئۇلارنىڭ يەھۇدىيلاردىنمۇ بەتتەر ھالغا چۈشۈپ قالغانلىقىغا ئېچىنماقتا. يەنە كېلىپ ئايەت ئەھدىنى بۇزۇشنى، قېرىنداشلىققا ئىگە چىقماسلىقنى ئۆز ئىچىگە ئىجتىمائىي ۋە سىياسىي چىركلىكنى «بىر قىسمىغا ئىشىنىپ، يەنە بىر قىسمىغا ئىشەنمەسلىك»كە تەڭ ساناپ مۇئامىلە قىلىۋاتىدۇ. كۆرۈۋېلىشقا بولىدۇكى، يەھۇدىيلار تەۋراتقا ئىشەنمەسلىك ئىددىئاسى بىلەن ئەھدىنى بۇزمىغان، ئەكسىچە دېگەن سۆزىنى تۇتماسلىق بىلەن ئەھدىنى بۇزغان. مانا بۇ تۇتۇم ۋە پوزىتسىيەلەر قۇرئان نەزىرىدە ئىشەنمەيدىغانلىقنى بىلدۈرۈشكە تەڭ بولۇپ، بۇ نۇقتىمۇ بىز ئۈچۈن قىلىۋاتقانلىرىمىز ۋە مەيدان - پوزىتسىيەلىرىمىز بىلەن ئىشەنگەن ۋە ئىمان كەلتۈرگەنلىرىمىز ئارىسىدىكى بوشلۇقنىڭ قايسى دەرىجىگە بېرىپ قالغانلىقىنى ۋە قانداق خەتەرلىك باسقۇچقا كېلىپ قالغانلىقىنى ئويلىنىپ كۆرۈشكە تېگىشلىكتۇر.\n\n**خاتىمە**\n\nكىشى بەزىدە ئەسىرلىككە چۈشۈپ قالغان بىرمۇ مۇسۇلمان قالمىغانغا قەدەر ھاياتى بويىچە تەبەسسۇمنى ئۆزىگە راۋا كۆرمىگەن ئاشۇ زاتلار بىزدەك دىنداشلار ئەمەس، تارىخداش، قەۋمداش، يۇرتداش ۋە ۋەتەنداش بولغانلارنىڭ ئۆز قېرىنداشلىرىنىڭ ئەسىر ھاياتىنى ياشاۋاتقانلىقىنى بىلىپ تۇرۇپ نەغمە - ناۋانى ئاتالمىش ئىنقىلابنىڭ پارچىسى قىلىۋالغان ھالىتىنى كۆرسە، ئاتالمىش «مەدەنىيەت قوغداش»، «قىرغىنچىلىققا قارشى تۇرۇش» ئۇنۋانى ئاستىدا قەھقەھەلىك يىغىلىشلارنى، يەپ - ئىچىش سورۇنلىرىنى، ئۇسۇل ۋە ناخشا - مۇزىكىلىق پائالىيەتلەرنى ئۈزمەي داۋام قىلىۋاتقانلىقىمىزنى چۈشەنسە، شۇنداقلا ۋەتەن ئىچىدىكىلەرگە قۇربى يەتمىدى دېگەندىمۇ، ۋەتەن سىرتىدا بىزنى تەبەسسۇمدىن مەھرۇم قىلىپ ئەمەس، ئەكسىچە يۈرەكنى سىيرىيدىغان تۇتقۇنلۇق ھادىسىلىرى تۇرسىمۇ ئۇنتۇشقا يۈزلىنىۋاتقانلىقىمىزنى، كۈن تەرتىپتىن سۈپۈرۈلۈش دەرىجىسىدە پوزىتسىيە تۇتۇۋاتقان بۇ يارامسىز ھالىتىمىزنى بىز شاھىت بولغان تەرىقىدە شاھىت بولسا نېمە ھالغا چۈشەر ئىدى، دېگەننىمۇ ئويلاپ قالىدۇ. يەنە بەزىدە كىشى ئىبنى تەيمىييەنىڭ «مۇسۇلمان ئەسىرلەرنىلا قويۇپ بەرسەڭ ھېساب ئەمەس، يەھۇدىي - خىرىستىيان ئەسىرلەرنىمۇ قويۇپ بېرىشىڭ كېرەك. چۈنكى ئۇلارمۇ شام خەلقى جۈملىسىدىن» دېگەنلىرىنى ئويلاپ: ئەي خەلق! باشلىغان ئىشنى ئاخىرىغا چىقىرىڭلار! دۈشمەن قايتۇرۇۋېلىش قەستىدە يۈرۈۋاتقان تۇتقۇن - ئەسىرلەرنى قۇتۇلدۇرۇش كويىدا بولۇڭلار، چۈنكى ئۇلارمۇ شەرقىي تۈركىستانلىق، دېگۈسى كېلىپ كېتىدۇ. ئەپسۇسكى، ئاڭدىن سۈپۈرۈلگەن، پەقەتلا ئىسكىلىتىگە ماركىسى چاپلىنىپ قالغان مۇسۇلمانچىلىق، شاكال مىللەتچىلىك ۋە سۆلەتۋاز ئىلىم ھايانكەشلىكى بار ئىكەن، يۇقىرىقىدەك خىتابنىڭ كارىنىڭ چاغلىق بولۇشىمۇ بىر ئەمەلىيەت بولۇپ قېلىۋاتىدۇ. دېمەك يەنىلا تەكىتلىمەي بولمايدۇكى، زېھنىي ئەسىرلىكنى تۈگەتمەي تۇرۇپ جىسمانىي ئەسىرلىككە خاتىمە بېرىشتىن سۆز ئېچىش ئەمرى مۇھالدۇر. پەقەت بۇ ئىككىسىگە خاتىمە بېرىلگەندىلا ئاسارەت ئاتلىق بۇ مەلئۇن تامغىنى مىللەت سۈپىتىدە يۇيۇشنىڭ ئىمكانى قولغا كەلگۈسى.\nشۇ ئېنىقكى، نۆۋەتتە ئەسىر قەۋمداشلىرىغا قول سوزغىدەك جۈرئىتى قالمىغان، ۋەتەن سىرتىدا تۇتقۇن قەۋمداشلىرىنى قۇتۇلدۇرغىدەك مادارغا كېلىپ بولالمىغان، ئەسىرلىكنى ئۆزىگە قانچىلىك راۋا كۆرمىسە، قېرىنداشلىرىغىمۇ شۇنچە راۋا كۆرمەيدىغانلىقىنى ئورتاق سادا ۋە قەتئىي مەيدان بىلەن ئىپادىلەشكە ماجالى يوق بوشاڭ بىر توپلۇمنىڭ، بولۇپمۇ ئاسارەتنى سۇيىئىستېمال قىلىپ ھېسسىيات ئوۋلايدىغان سىياسەتچىلىكنىڭ قىسمەتلىرىنى تەڭ تارتىپ ئۆتۈشكە رازىمەن بىر توپلۇمنىڭ  ھۆرلۈك ئىستىكىنىڭ بارلىقى ھەقىقەتەن دەرگۇمان مەسىلە. شۇنىڭ بىلەن بىر ۋاقىتتا «قىلىۋاتىمىز»، «ئېتىۋاتىمىز»لارنى تەكرارلاپ ھارمايدىغان كارۋان «بېشى»دىكىلەرنىڭ داۋاسىدىمۇ قانچىلىك ھەقىقەت بارلىقى، سەمىمىيلىكى تارازىغا قانچىلىك ئولتۇرالايدىغانلىقى مەسىلىسىمۇ سوئال ئىشارىتىگە لايىق بولۇپ تۇرۇپتۇ. ئۇنداقتا ۋىجدان ئەھلىمەن، دېگۈچىلەرگە قويۇلىدىغان سوئال شۇ: ئەجەبا بىز ھۆر بولۇشقا راستتىنلا تەييارمۇ؟ لايىقلىشىۋاتامدۇق؟ قانچىلىك؟!\n\n**- بۇرھان مۇھەممەد**\n*2022-12-22*\n\n---\n**مەنبە:** ئويغاقلار دۇنياسى سەھىپىسى"}
{"title": "«دۈشمەننى تونۇش» ئۇقۇمى ۋە بۇنىڭ كۈنىمىزدىكى ئەكس تەسىرلىرى", "author": "بۇرھان مۇھەممەد (Burhan Muhammed)", "date": "2020-03-26", "tags": ["دۈشمەننى تونۇش", "سىياسىي پىسخىكا", "مىللىي ئاڭ", "ئۇيغۇر تەپەككۇرى", "تىل ۋە ئۇقۇم"], "content": "# «دۈشمەننى تونۇش» ئۇقۇمى ۋە بۇنىڭ كۈنىمىزدىكى ئەكس تەسىرلىرى\n\n**(1)**\n\nيۈز يىلدىن بىرى سىياسەت ۋە تەشۋىقات سەھنىلىرىدە ئۆزىنى تەكرارلاۋاتقان بىر ھادىسە بار دېيىلسە، بۇ ھادىسىنىڭ ھال ۋەزىيىتىنى **«ئى ئۇيغۇر، دۈشمىنىڭنى تونۇ»**، دېگەن جۈملىگە يىغىنچاقلاش مۇمكىن. دەرۋەقە، بۇ خىتاب تاكى بۈگۈنگە قەدەر قىممىتىنى يوقاتماي كېلىۋاتىدۇ. يۈز يىل بۇرۇن بۇ خىتاب قانداق مۇھىم بولغان بولسا، بۈگۈنمۇ ئوخشاش مۇھىم، ھەتتا مۇھىملىقتا ئۆتمۈشنىمۇ بېسىپ چۈشكىدەك زۆرۈرلۈكىنى مەلۇم قىلىپ تۇرۇپتۇ. بۇ نەقەدەر ئېغىر پاجىئە!؟\n\nگەرچە «دۈشمەننى تونۇش» دېگەن بۇ ئۇقۇم ئاسارەت تارىخىمىزدىن بىرى ئىزچىل بىزگە ھەمراھ بولۇپ كەلگەن بولسىمۇ، ئەمما بۇ سۆز ئارىمىزدا پەقەتلا لېكسىكىلىق مەنىسى بىلەن ياشاپ كەلدى. ئۇنىڭ ئىدىيەۋى مەنىسى بولسا، تەلىم - تەربىيە باسقۇچىدىن تاكى ئەمەلىي خىزمەت دەۋرىمىزگە قەدەر ئىزاھسىز ھالدا يوچۇن شەكىلدە تەلقىن قىلىنىپ كەلدى. نەتىجىدە بۇ ئۇقۇمنىڭ ئىدىيەمىزگە ئورنىشىمۇ پەرقلىق چۈشەنچىلەر بىلەن قوشۇلۇپ يىلتىز تارتىشتىن ساقلىنالمىدى. شۇنداق ئىكەن، بۈگۈنكىدەك رېئاللىقىمىزدا، ھەمدە سىياسىي ۋە ئىجتىمائىي پائالىيەتلىرىمىزدىكى بىنورماللىقلارنىڭ مەيدانغا كېلىشىگە ئاڭ ۋە پىسخىكا جەھەتتىن تەسىر كۆرسىتىۋاتقان مەزكۇر «دۈشمەننى تونۇش» ئۇقۇمى ئۈستىدە توختىلىشقا موھتاج بولماقتىمىز.\n\nكۈنىمىزدىكى «دۈشمەننى تونۇش» ئۇقۇمنىڭ بۈگۈنكى پىسخىكىمىزدىكى ئەكس تەسىرلىرىنى تۆۋەندىكى نۇقتىلارغا ئىخچاملاشقا بولىدۇ:\n1. دۈشمەن ھامان كۈچلۈك، شۇڭا بىز نېمە قىلساق بىكار.\n2. دۈشمىنىمىز خىتاي، لېكىن ئۇنىڭغا تاقابىل تۇرىدىغىنى بىز ئەمەس باشقا دۆلەتلەر.\n3. خىتاينى خىتايلار ئىچىدىن بۆلۈپ پارچىلىمىغۇچە ئامال قىلالمايمىز.\n4. خىتايغا بىزنىڭ ئامالىمىز يوق، خۇدايىم جاجىسىنى بەرمىسە بىكار.\n5. پۈتۈن ئۇيغۇرلار خىتاينى دۈشمەن تونۇپ بىرلەشمىگۈچە مۇستەقىل بولالمايمىز.\n\n**(2)**\n\n**بىرىنچى نۇقتا (دۈشمەن ھامان كۈچلۈك، شۇڭا بىز نېمە قىلساق بىكار)** دا، دۈشمەننىڭ يىمىرىلمەس ۋە مەڭگۈ زاۋال تاپماس كۈچ ئىكەنلىكى يوشۇرۇن ئاڭدا قايىللىق دەرىجىسىگە بېرىپ يەتكەن بولۇپ، «دۈشمەننى تونۇش» ئۇقۇمى بۇ خىل زېھنىيەتتە «خىتاي بىلەن ھەپىلىشىپ نەتىجە ئالغىلى بولمايدۇ» دېگەن قارارغا ئايلىنىپ كەتكەن. شۇڭا سىڭگەن ناننى يېيىش كېرەكلىكى، تىنچ ياشاپ، خاتىرجەم ئۆتۈپ كېتىش، تىرىكچىلىك قەيەردە ئاقسا شۇ يەردە جاھانسازلىق قىلىپ ياشاپ ئۆتۈپ كېتىش ئاقىلانىلىق بولۇپ قالغان.\n\nمانا بۇ خىل زېھنىيەتكە ئارىمىزدىكى كۆپ سانلىق پۇلدارلارنى مىسال قىلىش مۇمكىن. يۇقىرىقى بىرىنچى نۇقتىدىكى روھى ھالەت ئۆزىگە بېرىلگەن نېمەتنى ھېسابى سورالمايدىغاندەك، قەيەرگە سەرپ قىلغان ياكى بېسىپ ياتقانلىقى تارازىغا سېلىنمايدىغاندەك تاپقان – تەرگىنىنى سىقىپ يېتىۋاتقان پۇلدارلار توپىدا ئىپادىلىنىدىغان پىسخىكىدۇر. ئۇلاردىكى بۇ چۈشەنچە «دۈشمەننى تونۇش» ئۇقۇمىدىن دۈشمەننىڭ قۇدرىتىنى تونۇشقا ئۆزگىرىپ بارغان، ئۇنىڭ قولىنىڭ ھەر يەرگە سوزۇلۇپ بارالايدىغانلىقى غايىۋى دەرىجىدە چوڭ كۆرۈشكە ئايلىنىپ قالغان بولۇپ، ئۇلارنىڭ ئەندىشىسىنىڭ زور قىسمى پەقەتلا تاپقان تەرگىنىنىڭ ئازلاپ كەتمەسلىكى ياكى شەخسىي ئىستەكلىرىدىن سىرتىغا سەرپ قىلىنىپ قالماسلىقىدىن ئىبارەت. ئۇلار ئۈچۈن مىللىتىنىڭ قىرىلىشى، ۋەتىنىنىڭ بايلىقلىرىنىڭ خىتايلارنىڭ ئولجا قىلىنىشى ئانچە چوڭ ئىشمۇ ئەمەس. چۈنكى ئۇنىڭ نەزىرىدە خىتاي كۈچ - قۇدرەت جەھەتتە يېڭىلمەس ئابىدە. شۇڭا ئۇنىڭغا قارشى ئەمەلىي ھەرىكەتكە ئۆتۈش، تەشكىللىنىش بىھۇدىلىك. بۇ جەھەتتىن ئۇلاردىكى ئەڭ قورقۇنچلۇق ۋە ۋەھىمىلىك ھادىسە خىتاينىڭ دەپتىرىگە چۈشۈپ قالماسلىق، ھېچقاچان خىتاينىڭ قاپىقىنى تۈرگۈزىدىغان بىر يولغا مەبلەغ ئاجرىتىشتەك چوڭ «گۇناھ»قا دەسسەپ سالماسلىق.\n\nبۇنداق زېھنىيەتتىكىلەردە ئۆزلىرىنىڭ مىللەتنىڭ ئىقتىسادى تومۇرلىرىدىن بىرى ئىكەنلىكى ھەققىدە ئاڭ ۋە مەسئۇلىيەت تۇيغۇسى يوق دېيەرلىك. ئۆزلىرىنىڭ مىللەتكە كۈچ مەنبەسى بولۇش پوتېنسىيالىغا ئىگە ئىكەنلىكى ھەققىدىكى ئاڭ، چۈشەنچە ئۆلۈپ تۈگىگەن. شۇڭا ئۇلاردا مىللەتنىڭ سىياسىي، ئىقتىسادىي، مائارىپ ۋە ئىلمىي تەرەققىياتى ئۈچۈن ھەقىقىي مەنىدىكى بىر كىشىلىك ھەسسىسىنى قوشۇش روھى يوق. پەقەتلا ماداراچىلىق تىپىدىكى ۋە ھېساب - كىتابلىق  ھەمدە رىياكارلىق تىپىدىكى ئىشلار ئارقىلىق ئۆز تىرىكچىلىكىنىڭ خاتىرجەم ۋە راھەت بولۇشىنى كاپالەتكە ئىگە قىلىش خاھىشى مەۋجۇت. بۇ ۋەجىدىن ئۇلار بىر تەرەپتىن «قۇدرەتلىك دۈشمىنى»نىڭ دەپتىرىگە چۈشۈپ قالماسلىق ئۈچۈن بار كۈچى بىلەن ئۆزىنى پەقەتلا پۇل تاپار سودىگەر ئىكەنلىكىنى ئىسپاتلاشقا، كۆز - كۆز قىلىشقا كۈچەيدۇ، ئاشكارا ھالدا مىللىي ئىقتىسادنى روناق تاپقۇزۇش، ئىقتىسادىي كۈچنى پىلانلىق ھالدا سىستېمىلاشتۇرۇش، ئىقتىسادى كۈچنى تەشكىلات ۋە ئورگانلارنىڭ ئارقا تېرىكى ھالىغا ئېلىپ كېلىشكە، ئەگەر ئۇنداق بىر ساغلام ئورگان ۋە مىللەت ئىرادىسىگە ۋەكىللىك قىلىدىغان تەشكىلات تېپىلمىغان تەقدىردە، ئۇنى قۇرۇپ چىقالايدىغانلارنى يېتىشتۈرۈشكە ياكى قۇرۇپ چىقىشقا سالاھىيەتلىكلەرگە مەبلەغ سېلىشقا جۈرئەت قىلالمايدۇ. سىياسىيغا جۈرئەت قىلالمىسىمۇ، ئىلىم - مەرىپەتكە، ئالىم ۋە تەتقىقاتچىلارغا مەبلەغ سېلىشنى خالىمايدۇ. ئىلمىي ھەرىكەتلەرنىڭ جانلىنىشىدىكى تايانچ بولۇشتىن ئۆزىنى قاچۇرىدۇ. مىللەتكە نەق يارارلىق ئىلمىي خىزمەتلەرگە، ئىلمىي تەتقىقاتلارغا مەبلەغ سېلىشتىن تۈرلۈك باھانىلەر بىلەن ئۆزىنى تارتىدۇ. ھەر ساھە تەتقىقاتچىلارنىڭ، قابىلىيەتلىك پىكىر ئىگىلىرىنىڭ پەقەتلا ئىقتىسادىي كاپالىتىنىڭ بولمىغانلىقى، مىللىتىگە پىدائىيلارچە بولسىمۇ ئىلمىي خىزمەت قىلىشقا شارائىتى يار بەرمىگەنلىكى سەۋەبلىك ئۆزگە مىللەت ۋە دۆلەتلەرنىڭ مائارىپىغا ۋە ئىلمىي تەتقىقاتىغا زېھىنى ۋە ۋاقتىنى ئاجرىتىشقا مەجبۇر قالغانلىقىغا قاراپ تۇرسا تۇرىدۇكى، ئۇلارنى بىر ئارىغا يىغىدىغان، ئۇلارنى ئىقتىسادىي بېسىمغا دۇچ كەلمەستىن بىمالال شەكىلدە مىللەتنىڭ ئىلمىي ۋە مەدەنىي مىراسلىرىنى قايتىدىن تىرىلدۈرۈش، يېڭىچە ئىدىيە ۋە روھىي ئويغىنىشلارنى قانداق قىلىپ بارلىققا كەلتۈرۈش خۇسۇسىدا باش قاتۇرۇپ ئىزدىنىشىگە قارىتا يول ھەمدە شارائىت ھازىرلاپ بېرىشتىن قاچىدۇ. ھەتتا ئۇلارنىڭ ئۆزلىرىچە ياردەم قىلىۋاتقانلىقى بىلەن، ئاسترىتتىن ماددىي دەستەك بولۇپ قوللاۋاتقانلىقى بىلەن ئىشتىنىغا پاتمىغۇدەك دەرىجىدە مەغرۇر بولۇپ كېتىشلىرى ئارقىسىدىمۇ ئەنە شۇ «قۇدرەتلىك دۈشمەننى تونۇش» پىسخىكىسى ئۇرۇن تۇتقاندۇر. مىللەتنىڭ ئەڭ ھالقىلىق كۈچ مەنبەلىرىگە، ئىلمىي تەتقىقات پىلانلىرى، ساغلام ۋە مەزمۇتلۇق بىلەن قەدەم ئېلىۋاتقان سىياسىي پائالىيەت ۋە ئىستراتېگىيەلىك پىلانلىرىغا ئارقا سەپ كۈچ بولۇش، دەستەك بولۇشتا ئۇلارنىڭ قارىسىنى كۆرگىلى بولماسلىقى، ئەكسىچە ئۇلارنىڭ قانداقتۇر ئايىغى چىقماس كۇرسلارنىڭ جانباقار مەسئۇللىرىنىڭ رەھمەت - تەشەككۈرىنىڭ خېرىدارى بولىۋېلىشلىرى، دەرنەك ۋە ۋەخپىلەر تەرىپىدىن تەييار بېقىلىۋاتقان، ئېھتىياجلىرى قامدىلىۋاتقان ئورۇنلارغا ئانچىكى دەسمىي سېلىپ قويۇپ، پالانى كۇرسقا مۇنداق ياردەم لازىم دەپ كەپتىكەن، مەن بېرىۋەتتىم، دېگەنگە ئوخشاش ئۆزىنىڭ مىللەتنىڭ خىزمىتىنى قوللىغۇچىلىرى بولۇپ كۆرۈنۈش ئىستىكىنى قاندۇرۇش ئارقىلىق ئالاھىدە غەمخورلۇق قىلغۇچى ۋە كۆيۈنگۈچىلەرگە بولۇپ كۆرۈنۈش، دەمھال ئەل - جامائەتنىڭ كۆزگە چىلىقىدىغان ئاممىۋى پائالىيەتلەرنىڭ داستىخان سالغۇچىلىرى بولۇپ كۆزگە چېلىقىش قاتارلىقلارنىڭ ھەممىسىنى ئەنە شۇ «دۈشمەننى تونۇش» ئۇقۇمىنىڭ مەزكۇر پۇلدارلار ئېڭىدا «دۈشمەننىڭ قۇدرەتلىك ئىكەنلىكىنى تونۇش»قا ئۆزگىرىپ كەتكەنلىكىنىڭ ئەمەلىي ئىپادىسىدۇر. ئۇلار بىر تەرەپتىن دۈشمەن تەرەپكە گويا مىللەتكە ئەمەلىي پايدىسى بولىدىغان ئىشلارغا ئارىلىشىشتەك «ئۇلۇغ جىنايەت»نى سادىر قىلمايۋاتقانلىقىنى ئىپادىلەش ئارقىلىق ئاتالمىش «قۇدرەتلىك دۈشمەن»نىڭ غەزىپىگە ئۇچراپ قالماسلىق، ئۇلارنىڭ دەپتىرىگە چۈشۈپ قالماسلىقنىڭ، شۇ سەۋەبلىك چوڭ - چوڭ تىجارەتلىرىنىڭ ئاقسىماسلىقىنىڭ ئالدىنى ئالسا، يەنە بىر تەرەپتىن ئاممىۋى سورۇن ئىشلىرىدا، مەسىلىنىڭ ماھىيىتىگە، ئەھمىيىتىگە قارايدىغان ئالىم ۋە پىكىر ئەربابلىرىنىڭ نەزىرىدە ئەمەس، ئەكسىچە ھەممە ئىشنىڭ تاشقى سۈرىتىگە قاراپ ماختاش ۋە مەدھىيە ئوقۇيدىغان ئاۋامنىڭ نەزىرىدە «ئوبدان» بولۇپ كۆرۈنۈشتەك ۋاقىتلىق شەرەپنى قولغا كەلتۈرۈش ئارقىلىق ئاتالمىش ۋىجدان تەسەللىيسىگە مەلھەم ئىزدەش بىلەن كۇپايىلەنمەكچى بولىدۇ.\n\nھەر قاچان «بىر چالمىدا ئىككى پاختەك سوقۇش» كېرەك، ئەنئەنىسى بويىچە ياشايدىغان بۇ پۇلدار تىپلار دەل بىرىنچى تۈرلۈك «دۈشمەننى تونۇش» كاتېگورىيەسىگە مىسال قىلىشقا بولىدىغان تىپلاردۇر. دەرۋەقە، ئۇلار ۋەتەندىكى ئۆزلىرىگە ئوخشاش كاتېگورىيەدىكى پۇلدارلارنىڭ، يەنى خىتاي كېلىپ ھەر تۈرلۈك بەتناملارنى چاپلاپ مال - مۈلكىنى مۇسادىرە قىلىۋالمىغۇچە، بۇلاپ ئېلىۋالمىغۇچە ئۆزلىرىگە تەمەننا قويۇپ يۈرۈۋېرىدىغان، ئۇلارنىڭ دەپتىرىگە چۈشمەسلىككە شۇنچە تىرىشقان بولۇشلىرىغا قارىماي خانىۋەيران بولىدىغان كۈننىڭ كېلىشىنى كۈتۈپ يېتىپ، ئاقىۋەت مىللەتكە خىزمەت دەپ ئاتىغىلى بولغىدەك بىرەر ئىشقىمۇ يارىمىغان بايۋەچچىلەرنىڭ، ھەتتا ئۆزلىرىنىڭ جېنىغىمۇ ئەسقاتالمىغان مال - دۇنياسى سەۋەبلىك قامىلىپ ياتقان بايلارنىڭ تىراگېدىيەسىدىن ئىبرەت ئېلىشنى بىلمىگەنلەردۇر. مەلۇم مەنىدىن ئېيتقاندا، ئۇلار ئۆزلىرىنىڭ مۇشۇ دۇنيادىلا ھېساب بېرىشنى باشلىغان ئاشۇ مەزلۇم پۇلدارلار بىلەن (ئەگەر ئۇلارنىڭ مەزلۇملۇقى تەڭرى ئالدىدىكى جاۋابكارلىقىغا ئارا تۇرالمىغان تەقدىردە) بىر سەپتە ھەشىر قىلىنىدىغانلىقىنى، ئەكسىچە ئۆزلىرىنىڭ ئاخىرەتتىكى ھېسابىنىڭ مەزلۇم پۇلدارلاردىن ھەسسىلەپ ئېغىر بولىدىغانلىقىنى ئاڭقىرىشى لازىم ئىدى. ئەمما رېئاللىقىمىزدىن كۆرۈنمەكتىكى، ھېلىھەم تەڭرىنىڭ يول ئاچسۇن، كېلەچەك قۇرۇشقا سەرپ قىلسۇن، دەپ بەرگەن مال - دۇنياسىنى ئۆزلىرىگە ئامانەت ۋە مىللەت ئالدىدىكى قەرزى دەپ بىلمەيدىغان بۇ ئەربابلارنىڭ، بايۋەچچىلەرنىڭ بۇرنىغا سۇ كىرگىنى يوق.\n\nئەگەر بۇ خىل ئاقىۋەتلەرنىڭ مەيدانغا كېلىشىنى ئەخلاقىي ۋە ئىمانىي نۇقتىلارنى بىر ياققا قايرىپ پەقەتلا ئىدىيە نۇقتىسىدىن دىياگنوز قويىدىغان بولساق، بۇنىڭ دىياگنوزى: «دۈشمەننى تونۇش» ئۇقۇمىنىڭ «دۈشمەننى يېڭىلمەس دەپ بېلىش»، ئۇلارنى «ھامان كۈچلۈك، بىز نېمە قىلساق بىكار» دەپ تونۇشتىن كېلىپ چىققان دېيىشكە بولىدۇ.\n\n**(3)**\n\n**ئىككىنچى نۇقتا (دۈشمىنىمىز خىتاي، لېكىن ئۇنىڭغا تاقابىل تۇرىدىغىنى بىز ئەمەس باشقا دۆلەتلەر)** غا قارايدىغان بولساق، مەزكۇر نۇقتىنى «دۈشمەننى تونۇش» دېگەن بۇ ئۇقۇمنىڭ ئەكس تەسىرى بولغان يەنە بىر ۋارىيانتقا ئۆزگىرىپ كېتىشى، يەنى «دۈشمىنىمىز خىتاي، لېكىن ئۇنىڭغا تاقابىل تۇرىدىغىنى بىز ئەمەس، باشقا دۆلەتلەر» دېگەن تونۇشقا ئايلىنىپ قېلىشى دەپ قاراشقا بولىدۇ.\n\nبۇنداق بىر تونۇش ئۆز نۆۋىتىدە مۇستەملىكچى ئالدىدىكى روھىي تەسلىمىچىلىكتىن كېلىپ چىققان بولۇپ، بۇنىڭدا مۇستەملىكىچىنىڭ يوقىلىدىغانلىقىغا ئىشىنىش بار، بىراق ئۇنىڭ يوقىلىشىدا ئۆزىمىزنىڭ رولىنى، ئىقتىدارىنى ئاسقۇغا ئېسىپ قويۇش، كۆزنى يۇمۇش مەۋجۇت. بۇنداق بولغاندا، خىتايغا قارشى ھەرىكەتلەردە بىزنىڭ مەيدانىمىز ۋە ھەرىكەتلىرىمىزنىڭ يۆنىلىشىنى بىز ئەمەس، بەلكى ياشاۋاتقان ئەللەردىكى ھاكىمىيەت ۋە سىياسىي تەشكىلاتلارنىڭ بەلگىلىشى، مۇنداقچە ئېيتقاندا، كىم بېشىمىزنى سىلىسا شۇ بىزنىڭ كېمىمىزگە كاپتانلىق قىلىشى كېرەك بولۇپ قالىدۇ. شۇنداقلا دەۋايىمىزنىڭ، سىياسىي پائالىيىتىمىزنىڭ يوللۇق بولۇشى چوقۇم بىراۋلارنىڭ قانۇنلۇق دەپ بېكىتىپ بېرىشىگە قاراشلىق بولۇشى كېرەك بولۇپ قالىدۇ. ھالبۇكى، يوللۇقلۇق بىلەن قانۇنلۇق پەرقلىق ئىككى ئېقىن بولۇپ، سىياسىي دەۋايىمىزنىڭ يوللۇق بولۇشى ئۈچۈن قانۇنلۇقنى قولغا كەلتۈرۈش بەلگىلىك مەنىدە ئورۇنلۇق بولسىمۇ، ئەمما يۇقىرىقىدەك ۋەزىيەتكە چۈشۈپ قىلىش كۆپىنچە ھالدا مىللەتنىڭ مەنپەئەتىنى ھەر زامان ئىككىنچى ئورۇنغا چۈشۈرۈپ قويۇشتىن ساقلىنالمايدۇ. مىللەتنىڭ مەنپەئەتى ئىككىنچى ئورۇنغا چۈشۈپ قالغاندا بولسا، دەۋانىڭ يۆنىلىشىنى مىللەتنىڭ ئىرادىسى ئەمەس، بەلكى تۇرۇۋاتقان ئەلنىڭ ئىستراتېگىيەسى بەلگىلەشكە باشلايدۇ. نەتىجىدە دەۋا يولىدىكى مۇستەقىل مەۋقە، پىرىنسىپال ئىدىيە خاراكتېرسىزلىشىدۇ، ئىدىيە پاخاللىشىدۇ. ئىدىيە خاراكتېرسىزلەشكەندە دەۋانىڭ سىياسىيلىقى يوقايدۇ، دە، ئۇ پەقەت شاھمات تاختىسىدىكى پېشكىلىق ۋەزىپىسىنى ئۈستىگە ئالغان ئاكتىيورغا، باشقىلار يېزىپ بەرگەن نوتىلارنى چالغۇچى سازەندىگە ئايلىنىپ قالىدۇ. ئىدىيەدىكى پىرىنسىپاللىق پاخاللاشقان چاغدا بولسا، دەۋانىڭ ئۇلۇغۋارلىقى يوقايدۇ. شۇنداقلا ئۇلۇغۋارلىقنىڭ خاسلىقلىرى بولغان پىداكارلىق، شىجائەت، قەھرىمانلىق، بەدەل تۆلەش قاتارلىق خىسلەتلەر يوقايدۇ. بەدەل تۆلەشتىن، پىداكارلىقتىن قورقۇش دەرىجىسىگە بېرىپ يەتكەن، ئۆزىنىڭ رولىنى ئاسقۇغا ئېسىپ قويغان ھالدا ئۈمىدنى ئۆزگىلەردىن كۈتۈپ داۋاملىشىدىغان سىياسىي دەۋا مەڭگۈ بىر ئىزىدا تۇرسا تۇرىدۇكى، ئالغا باسمايدۇ. مانا بۇ «دۈشمەننى تونۇش» ئۇقۇمىدىن كېلىپ چىققان ئەجەللىك ئەكس تەسىرلەردىن بىرى. بۇنىڭدا دۈشمەننى ئوبيېكتىپ جەھەتتىن بەلگىلەش ئەمما ئۇنىڭ مەغلۇبىيىتىنى باشقىلارنىڭ تونۇشىغا ھاۋالە قىلىش ئەكس ئەتكەن.\n\n**(4)**\n\n**ئۈچىنچى نۇقتا:** «خىتاينى خىتايلار ئىچىدىن بۆلۈپ پارچىلىمىغۇچە ئامال قىلالمايمىز»، دېگەن چۈشەنچىدۇر. بۇمۇ يۇقىرىقىدەك، ئوبيېكتىپ جەھەتتىن دۈشمەننى ئېنىق بېكىتىش، ئەمما  ئۇنىڭ مەغلۇپ قىلىش كۈرىشىدىكى ئامىلنى ئۆزگىگە ھاۋالە قىلىش تىپىدىكى چۈشەنچە بولۇپ، بۇنىڭدىكى پەرقلىق نۇقتا دۈشمەننىڭ مەغلۇبىيىتىنى رېئال ھادىسە، دەپ قاراشتىن بەكرەك، ئۇنى ئارزۇغا ئايلاندۇرۇپ قويۇش، قارشى تۇرۇپ ئاۋارە بولغاندىن خىتاي ئىچىدىكى ھەر تۈرلۈك پارچە - پۇرات ئىسىيانكار تەشۋىقاتلارنىڭ كۈنلەرنىڭ بىرىدە زور كەلگۈنگە ئايلىنىشىنى كۈتۈش، قالايمىقانچىلىق چىقىپ ئۇلارنىڭ ئۆز ئىچىدىن كېڭىيىپ بۆلۈنۈشىنى، پارچىلىنىپ بېرىشىنى كۈتۈپ يېتىشتىن باشقا چارە يوق دەپ قاراش، شۇنداقلا مىللەتنىڭ بىر ئەزاسى بولغان ئۆزىنىڭ مەسئۇلىيىتىنى كۆرمەسكە سېلىش ياكى مىللىي ھەرىكەتنىڭ رولىنى كىچىك ساناش.\n\nدەرۋەقە، بۇ نۇقتىدا كۆپىنچە سىياسىي ھەرىكەتلەردىن ئۈمىدى يوقىغانلىق، دۈشمەننى تونۇشنىڭ تەقەززاسى بولغان تاجاۋۇزچىلارغا قارشى تەييارلىق قىلىشنى «دۈشمەننى تونۇش»نىڭ بىر قىسمى دەپ بىلمەسلىك ئەكس ئەتكەندۇر. بۇنىڭدا كىشى گويا خىتاي توساتتىن بىر كېچىدە پارچىلىنىپ قالايمىقانلاشسا ھەممە ئىش ئۆز يولىغا چۈشۈپ كېتىدىغاندەك، ئىشلار ئارزۇلىغاندەك بولۇپ بەرگەن چاغدا ئاندىن تەييارلىق باشلانسىمۇ بولىدىغاندەك بىر يۆنىلىشكە كىرىپ قالىدۇ. چۈنكى، بۇنداق بىر زېھنىيەتتە خىتاينى مەغلۇپ قىلىدىغان باشقا كۈچ مەۋجۇت ئەمەس. ئۇ ھەقىقەتەن قۇدرەت تېپىپ بولدى، ئۇنى باشقا دۆلەتلەرمۇ ھېچ نەرسە قىلىپ بولالمايدۇ. پەقەت زەھەرنى زەھەر قايتۇرغاندەك، خىتاي بىر كۈنى پارچىلىنىپ ئۆز بېشىنى ئۆزى يېمىگۈچە مەخسۇس تەييارلىق قىلغاننىڭ، سىياسىي داۋا قىلىمەن دەپ قاتراپ يۈرگەننىڭ پايدىسى يوق، مۇستەقىللىقنى كۆتۈرۈپ چىقىشمۇ بىر بىمەنىلىك. قارىماققا بۇ تىپتىكى زېھنىيەت دۈشمەنگە قارشى ھەرىكەتنىڭ غەلىبىسىدە ئۆز رولىنى ئاسقۇغا ئېسىش جەھەتتە ئالدىنقى نۇقتىدىكىلەر بىلەن ئوخشاشتەك كۆرۈنسىمۇ، ماھىيەتتە ئالدىنقى زېھنىيەتتىكىلەردىن تەسلىمىچىلىك روھىنىڭ بىچارىلىكى ۋە ئىرادىسىنى يوقىتىش جەھەتتە بەلگىلىك پەرقلىققە ئىگە. چۈنكى، ئالدىنقى نۇقتىدىكىلەر غەلبە ئامىلىنى ئۆزگىگە ھاۋالە قىلسىمۇ، دۈشمەن مەغلۇبىيىتىنىڭ سىرتقى كۈچ بىلەن يوقىتىشنىڭ چۇقۇم مۇمكىنلىكىگە جەزم قىلىپ تۇرىدۇ. ئەمما نۆۋەتتىكى نۇقتىدىكى زېھنىيەت ئىگىلىرىدە بولسا، خىتاينىڭ قۇدرىتىگە بولغان تونۇشى سېزىپ سەزمىگەن ھالدا چوقۇنۇلىدىغان «بۇت»قا ئايلىنىپ قالغان بولۇپ، خىتاينى خىتايدىن باشقا كۈچنىڭ مەغلۇپ قىلىشىغا ئىشەنگىلى بولمايدىغانلىقىغا قانائەت كەلتۈرىدۇ.\nدېمەككى، بۇ نۇقتىدا «دۈشمەننى تونۇش» ئۇقۇمى دۈشمەننىڭ يىمىرىلمەس كۈچىنى تونۇشقا ئايلىنىپ قالغان، شۇنداقلا دۈشمەننىڭ مەغلۇبىيىتىنى پەقەت ئۇنىڭ ئۆزلۈكىدىن پارچىلىنىشىدىن ئىبارەت «تاما قىلىش» خاراكتېردىكى ئارزۇنىڭ ئەمەلگە ئىشىشىغا باغلىق قىلىپ قويۇلغان.\n\n**(5)**\n\n**تۆتىنچى نۇقتا بولسا:** «خىتايغا بىزنىڭ ئامالىمىز يوق، خۇدايىم جاجىسىنى بەرمىسە بىكار» دېگەن چۈشەنچىدىن ئىبارەت.\nبۇ نۇقتىدا مەزكۇر چۈشەنچە ئىگىلىرىدە ئالدى بىلەن ئۇرۇش باشلانماي تۇرۇپ ئاق بايراق چىقىرىش پوزىتسىيەسى ئىپادىلىنىپ بولىدۇ. بۇنداق تىپتىكىلەرنىڭ روھىغا دۈشمەن ئۈستىدىكى قان - قىساسىدىن ۋاز كېچىش، دۈشمەن بىلەن ھەر قانچە ھەپىلەشكەن بىلەنمۇ پايدىسىز ئىكەنلىكىنى تەن ئىلىشتەك تەسلىمچىلىك خاراكتېرى ئاللىبۇرۇن يىلتىز تارتىپ كەتكەن. ئەمەلىيەتتە بۇ خىل زېھنىيەت ئەھلىنى ئالدىنقى نۇقتىدىكىلەرنىڭ، يەنى دۈشمەننىڭ كۈچىنى چوڭ كۆرۈپ ئۇنىڭغا قارشى تۇرۇشتا ئۆزىنىڭ رولىنى چەتتە قويۇش، ئۇنىڭ مەغلۇبىيىتىنى ئۆزىدىن باشقا دۈشمەنلەرنىڭ يېڭىشىگە ھاۋالە قىلىش تىپىدىكىلەرنىڭ ۋە ئۆز ئىچىدىن پارچىلىنىشىنى كۈتۈپ ياتقۇچىلارنىڭ يۇغۇرۇلمىسى دېيىشكە بولىدۇ. ئۇلار ئېغىزىدا ئاشكارا ئېيتمىغىنى بىلەن ئەمەلىي ھەرىكەتلەردىكى پاسسىپلىقى، قوللاشقا تېگىشلىكنى ئەمەس، مودا بولغاننى قوللايدىغانلىقى، ئەيىبلەشكە تېگىشلىكنى ئەمەس، ئەيىبلەشكە بازارغا سېلىنغاننىڭ خېرىدارى بولۇپ بېرىۋاتقانلىقى بىلەن كۆزگە چېلىقىدۇ. مەسىلە تەھلىل قىلىش، بىلگەننى سۆزلەش، بىلمىگەنلىرى ئۈستىدە ئۆگىنىش جەھەتلەردە ئومۇمەن بىر تەرەپلىمە ۋە يوقسۇل. ھەرقانداق ئىجابىي تەشۋىقاتلارنى دۇئايىسالام بىلەن ئالقىشلاش، ھەرقانداق سەلبىي تەشۋىقاتقا بەددۇئا بىلەن ئىنكاس بىلدۈرۈشكە تەييار تۇرۇش، مەسىلىنىڭ ئارقا كۆرۈنۈشى نېمە، نېمە سەۋەبتىن بۇنداق بولۇۋاتىدۇ، دېگەنلەر ئۈستىدە ئويلانمايلا قوللاش تەرەپدارى بولۇش، مەيلى ئوڭ، مەيلى تەتۈر تەشۋىقات بولسۇن ھەممىنى توغرا چۈشىنىپ بېرەلەيدىغان، نېمىنىڭ شاكال، نېمىنىڭ جەۋھەرلىكىنى بىلمەي تۇرۇپ، مەسىلە ھەققىدە ئىزدەنمەي تۇرۇپ ھەممىگە ئۇدۇل كەلگەنچە تەرەپدار بولۇپ بېرىدىغان، مەسىلىلەرگە مەيدان ۋە مەۋقە ئاساسىدا مۇئامىلە قىلىشنى بىلمەستىن ئاتالمىش «دەۋايىمىز ئۈچۈن كۈچ چىقىرىۋاتىدۇ» دەيدىغان ياغلىق قاپاققا رام بولۇپ ھەممىگە پۈتۈنلەي ئوڭ كۆزدىلا قاراپ سەللەمنا بىلدۈرۈش قاتارلىقلارنىڭ ھەممىسى مانا بۇ تۆتىنچى نۇقتىدىكى زېھنىيەت ئىگىلىرىنىڭ ئالامەتلىرىدىندۇر. بۇنداق تىپتىكىلەر «دۈشمەننى تونۇش»، دېگەننىڭ نېمە ئۈچۈن ئۆزىنىڭ، ئائىلىسىنىڭ ۋە مىللىتىنىڭ بۈ كۈنگە قالغانلىقىنىڭ ئىجتىمائىي، ئىقتىسادىي ۋە سىياسىي سەۋەبلىرىنى قوشۇپ تونۇشنى ئۆز ئىچىگە ئالىدىغانلىقىنى، گېزى كەلسە، ئۇنىڭغا قارشى ھەرىكەتنىڭ يۇقىرىقى ساھەلەر ئارا كۈچلىنىشتىن باشلىنىدىغانلىقىنى، ۋاقتى كەلسە دۈشمەننى تونۇش روھىنىڭ ئۆزىنىڭ ئەقلىي بىلىم ساپاسىنى ياخشىلاشنىمۇ ئۆز ئىچىگە ئالىدىغانلىقىنى نەزەردىن ساقىت قىلىشىدۇ، دىققەت قىلىپ ئولتۇرمايدۇ. سەۋەب - نەتىجە دۇنياسىدا دۈشمەننى تونۇش ئېڭى بولۇش، دېگەنلىكنىڭ ئۆز ئاجىزلىقىنى خۇداغا ھاۋالە قىلىش بىلەن كۇپايىلىنىش پىسخىكىسى بىلەن تەسەللىي تاپقۇزۇشنى كۆرسەتمەيدىغانلىقىنى، «دۈشمەننى تونۇش»، دېگەنلىكنىڭ ئۆز نۆۋىتىدە دۈشمەنگە قارشى جىھاد قىلىشنىڭ ۋە دۈشمەن قانداق ۋەزىيەتتە بولمىسۇن تەييارلىق كۆرۈپ تۇرۇشنىڭ، سەۋەب قىلىشنىڭ پەرزلىكىنى بىلىشنىمۇ، زالىمغا قارشى مىللىي ئىنقىلابتا ئۆزىنىڭ بىر كىشىلىك ئادىمىيلىك بۇرچى بارلىقىنى ئاڭقىرىپ يېتىشنىمۇ، شۇنداقلا بۇ ھەقتە توغرا ئاڭ يېتىلدۈرۈشنىمۇ ئۆز ئىچىگە ئالىدىغانلىقى ئۇلارنى قىزىقتۇرمايدۇ. ماھىيەتتە بۇنداق بىر پىسخىكىنىڭ دۈشمەننى تونۇش ئەمەس، بەلكى دۈشمەنگە تەن بېرىشكە ياتىدىغان ئىپادە ئىكەنلىكىگە دىققەت بېرىپ كەتمەيدۇ.\n\n**(6)**\n\n**بەشىنچى نۇقتا بولسا:** «پۈتۈن ئۇيغۇرلار خىتاينى دۈشمەن، دەپ تونۇپ بىرلەشمىگۈچە مۇستەقىل بولالمايمىز» دېگەن چۈشەنچىدۇر.\nبۇ نۇقتا ئەمەلىي رېئاللىقتىن بەكرەك شوئار تۈسىنى ئالغان، مەنە جەھەتتىن بىر خىل ئۇتوپىيە خاراكتېرىنى ئالغان بولۇپ، بۇنى ئۆز نۆۋىتىدە «دۈشمەننى تونۇش» چۈشەنچىسىدىن مەيدانغا كەلگەن بىر تۈرلۈك ئارزۇ - ئارمان، دېيىشكە بولىدۇ. ئارزۇلار قانچە گۈزەل، قانچە رىتورىك بولغانچە رېئاللىقتىن چەتنەيدۇ. رېئاللىقتىن چەتنىگەن ئارزۇنىڭ شوئارلىشىشى سىياسەتچىلىكتە ئاممىنىڭ ۋىجدانىنى غىدىقلاشقا، ئۇلارنىڭ قوللىشىنى قولغا كەلتۈرۈشكە يارىسىمۇ، ئەمما ئۇ ئەسلا سىياسەتچىنىڭ، ئىدېئولوگلارنىڭ كەلگۈسى ئىشقا ئاشۇرۇش غايىسىدە، ئەمەلىي پىلان خەرىتىسىدە ئەمەلگە ئاشۇرۇلىدىغان نىشانى بولماسلىقى كېرەك. ئۇنداق بولمىغاندا، سىياسەت سىياسەت بولۇشتىن چىقىدۇ. سىياسەتنىڭ ۋەزىپىسى مىللەتنىڭ ئىرادىسىنى رېئاللىققا ئايلاندۇرۇشقا كېرەكلىك ئىمكانىيەتلەرنى ھازىرلاش، سىياسىي كۈچلەرنىڭ مىللەتنىڭ ئىرادىسىنى قوللىشىنى ۋە ئەمەلىي دەستەكلىشىنى قولغا كەلتۈرۈش ھەمدە بۇ ئاساستا مىللەتنىڭ تەرەققىيات يولىنى ئېچىش، ئۇلارنىڭ ۋىجدانى، سۆزى بولۇش، ئۇلارنىڭ ھاياتلىقىغا كېلىۋاتقان تەھدىتكە قارشى قوغدىغۇچى ماددىي ئىستىھكاملىق رولىنى قۇرۇشتۇر. قانداقتۇر مىللەتنىڭ جىمى ساھەلىرىنى سىياسەت رېلىسىغا باغلاپ تۇرۇپ سۆرەش، ھەممىگە چات كېرىپ قامال قىلىش، خىزمەت ئوبيېكتىنى ئېغىزدا ۋەتەن - مىللەت داۋاسى، ئەمەلىيەتتە تۈگەل مىللەتنىڭ ھەرقايسى ئىلمىي، ئىجتىمائىي ۋە ئىقتىسادىي ساھەلىرىنى سىياسەت قازىنىغا سېلىپ قوچۇش، ھەممە ساھەنى كونترول قىلىش بولماسلىقى كېرەك. شۇنداقلا سىياسەتچىلەردىكى خاتا ھەرىكەت يۆنىلىشلەرنىڭ پەرق ئېتىلمەسلىكى، تەنقىدلەنمەسلىكى ئۈچۈن پۈتكۈل جەمئىيەت قاتلىمىنى سىياسىي ھەرىكەتلەرنىڭ پىشكىلىرىغا ئايلاندۇرۇۋېتىش، نەتىجىدە ھەممىنى سىياسىي ھەرىكەتلەرگە شېرىك قىلىۋېتىش ئارقىلىق جىمى مەشغۇلىيەتنى، جىمى تەييارلىقنى تۈگەل سىياسىيەتچىلەرنىڭ قارانچۇقلۇقى ئاستىدا قىلىدىغان قىلىۋېتىش، جىمى ساھەلەرنىڭ ئىلگىرىلەش مۇساپىسىنى پەقەتلا سىياسىي ھەرىكەتلەردىن يولغا چىقىپ تۇرۇپ بېسىشنى كۈتۈش بولماسلىقى كېرەك. سىياسەتچىلىك ئۆز يولىدا بولۇشى، باشقا ساھەلەرمۇ ئۆز تەرەققىياتى ۋە مۇھىتىدا سىجىل تەرەققىياتىنى باشتىن كەچۈرۈشى، دۈشمەن تەرىپىدىن چېكىندۈرۈۋېتىلگەن ھەر قايسى ساھەلەردىكى بوشلۇقلارنى تولدۇرىدىغان ئىز باسارلارنىڭ يېتىشىپ چىقىشىغا پۇرسەت يارىتىلىشى، ۋاقىت ئاجرىتىلىشى لازىم. سىياسەتچىلىك يەنە ئىلمىي، پىكرىي جەھەتتىكى بوشلۇقلارنىڭ تولدۇرۇلۇشى ئۈچۈن ئالىملارنىڭ، پىكىر ئەربابلىرىنىڭ مەسئۇلىيىتىنى ئورۇنداشقا شەرت - شارائىت ھازىرلاشقا خىزمەت قىلىشى كېرەككى، ئۇلارنى سىياسىي پائالىيەتلىرىنى قىزىتىدىغان پايدىلىنىش ۋاسىتىسىغا، ئۆزلىرىنىڭ پائال ھەرىكەتلىرىدىكى خاتالىقلىرىنى ئاقلايدىغان ئادۋوكاتلىرىغا ئايلاندۇرۇش قەستىدە بولماسلىقلىرى لازىم. يەنى ئىلىم ۋە پىكىر ئەربابلىرىغا بولغان يېقىنلىقى ئۇلارنىڭ پىكىرلىرىدىن، ئىدىيەلىرىدىن زەرەتلىنىش مەقسىتىدە بولۇشى، ئەكسىچە ئۇلارنى ئۆز تەشكىلاتىنىڭ تەرەپبازلىرىغا ئايلاندۇرۇش قەستىدە بولماسلىقى كېرەك.\nئىجتىمائىي قاتلاملاردا تەلەپكە لايىق مۇۋازىنەتنىڭ شەكىللەنمەسلىكى مانا بۈگۈنكىدەك ھەممىنىڭ ئوي خىيالى مىدىيا ۋاستىسى بىلەن تەشۋىق قىلىنىۋاتقان كۈندە ھەممىنىڭ زېھنىنى سۈنئىي كۈن تەرتىپلەر ئىگىلىۋالغان، ھەممىنىڭ دىققىتى سىياسەتچىلەرنىڭ نېمىش قىلىپ، نېمىش قىلمىغانلىقى ھەققىدە چىقىدىغان «يېڭى خەۋەرلەر»نى كۈتۈش بىلەن ئاۋارە يۈرىدىغان، قاچان مېدىيا ۋاسىتىلىرىدە يېڭى خەۋەر چىقىپ قالار، دېگەن ئۈمىدتە تور ئارىلاپ، خەۋەر مارىلاپ يۈرىدىغان، ئۆز ئىشىنى تېپىپ قىلىشتا گاڭگىرايدىغان كوللىكتىپ ۋۇجۇتقا كەلمەكتە. ھەر مەۋسۈمدە، ھەر ئايدا ۋە ھەر پۇرسەتتە مىللەتنىڭ كۈن تەرتىپىنىڭ ئۆزگىرىپ تۇرۇشى، تۇراقسىزلىقى، كۈن تەرتىپكە كەلگەن ھېچبىر ئىشنىڭ ئاخىرى چىقماسلىقى قاتارلىق نەتىجىلەر كوللىكتىپ ھاياتنىڭ چېچىلاڭغۇلىشىشىنى كەلتۈرۈپ چىقارماقتا، چېچىلاڭغۇ كۈن تەرتىپ ئاساسىدا ھاياتنى ئاڭسىز، پىلانسىز، غايىسىزلىق ئىچىدە كۈن ئۆتكۈزۈش ئادىتى شەكىللىنىپ بارماقتا. بۇنداق بىر ھاياتتا ئەلۋەتتە، يۇقىرىقىدەك «ئۇيغۇرلار خىتاينى دۈشمەن تونۇپ بىرلەشمىگۈچە مۇستەقىل بولالمايمىز» دەيدىغان چۈشەنچىنىڭ پەيدا بولۇشى ۋە ئۇنىڭ سىياسىي تەشۋىقات سەھنىلىرىدە ھېچبىر ئېتىرازسىز بازار تېپىشى، ئىستىخىيەلىك ھالدا ئومۇملىشىشى يىراق ئەمەس. چۈنكى، داۋا مەسىلىلىرىدە كۈن تەرتىپى تۇراقسىزلاشقان بىر كوللىكتىپتىن دىققەتنى بىر نۇقتىغا يىغىشنى تەلەپ قىلىش، بىر غايىگە مەركەزلىشىشنى كۈتۈش مۇمكىن بولمايدىغان بىر ئىش. بۇنداق توپتىن تەپەككۇرانە سەپەرۋەرلىكىنى، سەۋىرچانلارچە ئىزچىللىقنى ۋە نەتىجە چىققانغا قەدەر بوشاشماسلىقنى كۈتۈش مۇمكىن ئەمەس. يۇقىرىقىدەك ئۇتوپىيە خاراكتېرىنى ئالغان بىر چۈشەنچنىڭ بۇنداق بىر توپنىڭ زېھنىيىتىدە ئۇچۇپ يۈرۈشى دەرۋەقە، «دۈشمەننى تونۇش»تىن ئىبارەت بۇ ئۇقۇمنىڭ غايىۋىلەشتۈرۈلۈشى ۋە سۇيۇقلاندۇرۇلۇشىنىڭ بىر ئىپادىسى، دەپ ئېيتىشقا بولىدۇ. بۇنداق ئەھۋالدا ئۈمىد ۋە غەلىبىنى ھەممە ئۇيغۇرنىڭ خىتاينى دۈشمەن دەپ قارايدىغان كۈنىدىن باشلاپ كۈتۈشكە قاراشلىق قىلىدىغان بىر زېھنىيەتنىڭ، پاسسىپ چۈشەنچىنىڭ ئوتتۇرىغا چىقىشى، شۇنىڭ بىلەن بىر ۋاقىتتا نۆۋەتتىكىدەك چېچىلاڭغۇ توپنىڭ ئېڭىدا قىزىل چىراق ياقماسلىقى ھەيران قالارلىق ئەمەس، ئەلۋەتتە!\n\n**خاتىمە**\n\nيۇقىرىقى نۇقتىلار يۈز يىلدىن بىرى سىگنال سۈپىتىدە گاھ خىتاب تىلى بىلەن، گاھ ۋەزىيەت تىلى بىلەن تەكرارلىنىپ كېلىۋاتقان **«دۈشمىنىڭنى تونۇ»**، دېگەن خىتابنىڭ بۈگۈنكى جەمئىيىتىمىزدە ئەكس تەسىر سۈپىتىدە مەيدانغا كەلگەن بىر قاتار ئىپادىلىرى. ئۇنداقتا، مەزكۇر سۆزنىڭ ئەسلىدىكى قاراتمىلىقى ۋە بۇ سۆزدە ئىپادىلەنگەن خىتابنىڭ مەنە - مۇددىئاسى نېمە؟!\n\nشۈبھىسىزكى، مىڭ يىللىق ئۇزاق تارىخ مۇساپىسىدە قۇرئان تىلىدىن ئوزۇق ئېلىپ كەلگەن ئانا تىلىمىز يېرىم ئەسىردىن كۆپرەك مۇددەت داۋامىدا ئىزچىل مۇستەملىكچى تۈزۈمنىڭ ھۇجۇم نىشانى بولۇپ كەلگەن بولۇشىغا قارىماي بۈگۈنگە قەدەر مەۋجۇتلۇقىنى داۋاملاشتۇرۇپ كەلگەن بولسىمۇ، بۇ قەدەر ئۇزۇن يىللىق مۇجادىلە ھاياتىدا بىر قىسىم يوقىتىشلارنى باشتىن كەچۈرمەيمۇ قالمىدى. بۇلارنىڭ ئىچىدە سۆز بايلىقىمىزنىڭ كەمىيىپ كېتىشى چوڭ يوقىتىشلاردىن بىرى بولۇپ، بار سۆزلۈكلەرنىڭ كېمىيىپ كېتىشى ئۆز نۆۋىتىدە شۇ سۆزلەرنىڭ روھىي زېمىنى بولغان تەپەككۇر بايلىقىنىمۇ يوقسۇللاشتۇرۇپ قويدى. قارىماققا مەنىداشتەك كۆرۈنىدىغان، ئەمما مەزمۇن ھەمدە قوللىنىش جەھەتلەردە ئىنچىكە ۋە نازۇك پەرقلەرگە ئىگە سۆزلىرىمىز ئىستېمالدىن قالدى ياكى قوللانساقمۇ ئۇنىڭ نازۇك پەرقلىرىگە دىققەت بەرمەس، سۆزنىڭ ئېڭىمىزدىكى قارشىلىقىغا لايىق ئىنكاس قايتۇرماس ھالغا كەلدۇق. **«تونۇش»** ۋە **«بىلىش»** دېگەن بۇ ئىككى سۆزنىڭ ئۇقۇم مەنىلىرى مەزكۇر نۇقتىئىينەزەرىمىزنىڭ تىپىك ئۆرنەكلىرىدىن بىرىدۇر.\n\n**«بىلىش» ئۇقۇمى** ئادەتتە تىلىمىزدا بىر نەرسىنىڭ ئوبيېكتىپ ھالىتىنى بىلىشكە، ئاڭدا بولسا شەيئىنىڭ شەكلى ياكى قىياپىتى ۋە ياكى ئوبرازى ئاساسىدىكى تەسەۋۋۇرىغا قارىتىلغان. **تونۇشقا كەلسەك**، ئۇ خىتاب تىلىمىزدا بىلىشنىڭ چوڭقۇرلاشقان، ئەتراپلىق چۈشىنىپ يەتكەن، بىلىشنىڭ ماھىيەتلەشكەن ھالىتىدۇر. بىلىش كۆپىنچە ھالدا ئومۇم قىياپەتنى كۆرسەتسە، تونۇش كۆپىنچە ماھىيەتكە ئىشارەت قىلىدۇ. شۇڭا ئۇيغۇر تىلىدا ئۆزۈڭنى بىل، دېيىلىدۇ، ئۆزۈڭنى تونۇ دېيىلمەيدۇ. چۈنكى، بۇ يەردىكى بىلىش ئۆزىنىڭ ئۆلچىمىنى، چېگراسىنى بىلىشتۇر. ئۆزۈڭنى تونۇ، دېيىلمەسلىكى ھەرقانداق كىشى ئۆزىنى باشقىلاردىن ئەڭ ياخشى چۈشىنىدۇ.  شۇڭا بۇ يەردە بىل، دېگەن سۆز ئىشلىتىلگەن. يەنى كىشىنىڭ ئۆزىنى بىلىشىدە ئۆزىنىڭ ماھىيىتىنى بىلىشى كۆزدە تۇتۇلغان ئەمەس، بەلكى ئۆزىنىڭ ھەددى - ھۇدۇدىنى، ئوبيېكتىپ مەنزىلىنى، ئاشسا بولمايدىغان چېگرا سىزىقىنى بىلىشى مەقسەت قىلىنغانلىقتىندۇر. دېمەك، نازۇك نۇقتىلاردا ماھىيەتلىك ۋە ئەتراپلىق بىلىش مەقسەت قىلىنغاندا «بىلمەك» سۆزى ئىشلىتىلمەستىن، تونۇماق سۆزى ئىشلىتىلىتىگەن. «ئۆزىنى تونۇغان كىشى رەببىنىمۇ تونۇيدۇ»، دېگەن ئىبارىدىمۇ بۇ نۇقتا دىققەتكە سازاۋەردۇر. چۈنكى، مەزكۇر ھېكمەتتىكى تونۇش ماھىيەتلىك بىلىش، ئىرپانىي خۇسۇسىيەت دەرىجىسىدە تونۇپ يېتىش بولۇپ، ئىلمىي ياكى نەزەرىيەۋى بىلىش ئەمەس، بەلكى ئارىفلىق نەزىرىدىكى بىلىش، نەزەرىيەۋى ئاساستا ئىلمىي ياكى بىلىم نۇقتىسىدىكى بىلىشلا ئەمەس، ماھىيەتلىك تونۇپ يېتىش مەقسەتتۇر. بۇ ۋەجىدىن تىلىمىزدىكى تونۇش سۆزىنىڭ قارشىلىقى قۇرئان تىلىدىكى ئىرپانىي بىلىشكە ئۇدۇل كەلسە، بىلىش، بىلىم قاتارلىق سۆزلەرنىڭ قارشىلىقى قۇرئان تىلىدىكى ئىلىم مەرتىۋىسىدىكى بىلىشكە، يەنى «ئىلىم» ئۇقۇمىغا ئۇدۇل كېلىدۇ. كىلاسسىك تىلىمىز بويىچە ئىپادىلىگەندە، بىلىش **«ئىلىم»**غا، تونۇش **«مەئرىفەت»**كە تەقابۇلدۇر.\n\n«دۈشمەننى تونۇش» دېگەن بۇ خىتابتىمۇ ئەينەن يۇقىرىقى مەنە جەھەتتىكى نازۇكلۇققا ئىتىبار بېرىلگەن. شۇ سەۋەبتىن دۈشمەننى تونۇش، دېگەندە نوقۇل دۈشمەننىڭ كىملىكىنى بىلىش، ياكى مەلۇم ئوبيېكتنى دۈشمەن دەپ بېكىتىش، دېگەنلىك مەقسەت قىلىنغان بولمايدۇ. ئەكسىچە، دۈشمەننى ئوبيېكتىپ ھالدا ئېنىق بەلگىلەپلا قالماي، مەزكۇر ئوبيېكتنى ماھىيەتلىك چۈشىنىش، ئۇنىڭ ئىچ يۈزىنى ۋە غەرەز - مۇددىئاسىنى چۈشىنىپ يېتىش، ئۇنىڭ رەزىل تەبىئىتىنى ھەر تەرەپلىمە ۋە ئىچ - ئىچىدىن تونۇپ يەتكەن ئاساستا ئۇنىڭغا قارشى تەۋرەنمەس قارارغا ئىگە بولۇش، ئۇنىڭ شەررىدىن ھەر زامان ئويغاق ۋە سەگەك بولۇش ئىشارەت قىلىنغان. بۇ نۇقتىدىن دۈشمەننى تونۇشقا چاقىرىق قىلىش، ئۆز نۆۋىتىدە بىلىش دەرىجىسىدىن ئاشقان چوڭقۇر تونۇپ يېتىشكە، ماھىيەتلىك چۈشىنىپ يېتىشكە چاقىرىشتۇر. «دۈشمەننى بىلىش» كىشى ئېڭىغا ئۇنىڭ ئۆز كۈشەندىسى ئىكەنلىكىنى تەيىن قىلىشنى ئۇرغۇلىسا، «دۈشمەننى تونۇش» ئۇنى بىلىشتىن ئېشىپ دىققەتنى بۇرايدىغان بارلىق مەشغۇلىيەتلەرگە خاتىمە بېرىشنى، دۈشمەن بىلگەن بىر قاتار ئوبيېكتىپلار ئىچىدە بىرىنى نىشان قىلىپ بېكىتىشنى، ھېچقاچان غەپلەتتە قالماسلىقنى ئۇرغۇلايدۇ. دۈشمەننى تونۇشقا چاقىرىش ئۆز نۆۋىتىدە، ئۇنىڭ ياسالما قىياپىتىگە ئالدانماسلىققا، ئۇنى ھېچبىر زامان دوست قاتارى كۆرمەسلىككە، ساڭا چېقىلمايۋاتقان ھالىتىگە قاراپ ئۇنى زىيانسىز ۋە زەرەرسىز دەپ چۈشىنىپ قالماسلىققا چاقىرىق قىلىشتۇر. چۈنكى، ئۇنىڭ ساڭا تۇتقان مەيدانى دۈشمەنلەرچە مەيدان بولۇشتىن سىرت، ئۇنىڭ ئىچ دۇنياسى ساڭا بولغان ئۆچمەنلىك ۋە سۇيىقەستلەر بىلەن تولغان. ئۇنىڭ ساڭا تەگمەيۋاتقانلىقى ياكى سېنى ئارامىڭدا قويۇپ قانداقتۇر بىراۋلارغا زۇلۇم قىلىۋاتقانلىقى ئۇنىڭ سېنى ئۆز ئىرقىڭ ئىچىدە پەرقلىق دەپ بىلگەنلىكىدىن ياكى سېنى دوستى قاتارى كۆرگەنلىكىدىن ياكى ئۇنىڭ ساڭا ھېچقاچان دۈشمەنلىك قىلمايدىغانلىقىدىن دېرەك بەرمەيدۇ.\n\n**دۈشمىنىڭنى تونىغىنكى**، ئۇنىڭ ئۆتمۈشتە سېنىڭ ئەجدادلىرىڭغا، قەھرىمانلىرىڭغا، ئالىملىرىڭغا، مۇتەپەككۇرلىرىڭغا، ھېچبىر گۇناھسىز ۋە مەسۇم ئەۋلادلىرىڭغا، تۇپراقلىرىڭغا، مەدەنىي مىراسلىرىڭغا نېمىلەرنى قىلغانلىقى ئېسىڭدىن چىقمىسۇن. **ئۇنى تونىغىنكى**، ھەر بىر قەدىمىڭدە ئۇنىڭغا قارشى تەدبىرىڭ ئاقىلانە بولسۇن. ئۇزۇنغا سوزۇلسىمۇ، تەييارلىقىڭ ھېچ ئۈزۈلۈپ قالمىسۇن. ئەگەر سەن بىر كۈنلىرى تۇيۇقسىز ئۇنىڭ زەربىسىگە ئۇچرىغۇدەك بولساڭ، ئۇنىڭ چاڭگىلىغا تەييارلىقسىز تۇتۇلغىدەك بولساڭ، ئۇنىڭ تەرىپىدىن ئورنىغا كەلتۈرۈۋالغۇسىز زىيانكەشلىككە ئۇچرىغۇدەك بولساڭ، بىلگىنكى، **بۇ سېنىڭ دۈشمىنىڭنىڭ كىملىكىنى بىلگەنلىكىڭدىن ئەمەس، بەلكى دۈشمىنىڭنى تونىمىغانلىقىڭ ياكى يېتەرلىك دەرىجىدە تونۇپ بولالمىغانلىقىڭنىڭ ئاقىۋىتىدۇر.**\n\n**يازار:** بۇرھان مۇھەممەد\n**ۋاقتى:** 2020-03-26\n**مەنبە:** ئويغاقلار دۇنياسى سەھىپىسى"}
{"title": "«ئاللاھ» بىزنىڭ، «تەڭرى» ئۇلارنىڭمۇ؟", "author": "بۇرھان مۇھەممەد (Burhan Muhammed)", "date": "2022-06-14", "tags": ["ئاللاھ", "تەڭرى", "ئىلاھ", "ئۇيغۇر تىلى", "ئەقىدە", "تەرجىمە ئىلمى", "تۈركىستان تارىخى"], "content": "# «ئاللاھ» بىزنىڭ، «تەڭرى» ئۇلارنىڭمۇ؟\n\n**ئاپتور:** بۇرھان مۇھەممەد\n\nيېقىندا سەھىپىدە ئورتاقلاشقان مەلۇم بىر يازمىنىڭ «تەڭرى قانۇنىيىتى» دەپ باشلىنىشى بەزى ئوقۇرمەن قېرىنداشلىرىمىزنىڭ دىققىتىنى تارتتى بولغاي، بۇ ھەقتە مېنىڭ بۇ سۆزنى نېمە مەنىدە ئىشلەتكەنلىكىم، شۇنداقلا بۇنى ئىشلىتىشكە بولامدۇ يوق، دەپ سوئال تاشلىدى. گەرچە مەن سورالغان سوئالنىڭ ئورانى بويىچە جاۋاب بەرگەن بولساممۇ، مەزكۇر قېرىندىشىمىز جاۋابقا قېتىلمايدىغانلىقىنى ئۇرغۇلاش يۈزىسىدىن ئۆزى قانائەت تاپقان بەزى نۇقتىلارنى بايان قىلىپ تۇرۇپ زاكون تۈسىدە ئىنكاس قايتۇرۇپتۇ. زاكون تۈسىدە بولغان ئىكەن، كەمىنىمۇ قارشى تەرەپنىڭ ئۇسۇلىغا ماس ھالدا جاۋاب قايتۇرۇشنى ئويلاشتىم، لېكىن سوئالنىڭ چېتىلىش نۇقتىلىرىنىڭ بىر ئىككى ئىنكاسلىق يازمىدىن ئۇزۇن بولۇشنى تەقەززا قىلدىغانلىقى بۇ ھەقتە بىر قەدەر كەڭرى توختىلىشىم كېرەكلىكىنى ئەسلەتتى. بۇ ۋەجىدىن مەزكۇر تېما ئوتتۇرىغا چىقتى. تۆۋەندە مەن قېرىندىشىمىزنى «ئوقۇرمەن» نامىدا زىكىر قىلىمەن. ئەمما، بۇ جاۋابلار پەقەتلا سوئال تاشلىغان ۋە زاكونلاشقان قېرىندىشىمىز ئۈچۈنلا ئەمەس، بەلكى سوئالدىكىگە ئوخشاش تونۇشقا ئىگە يەنە نۇرغۇنلىغان قېرىنداشلارنىڭمۇ ئويلاۋاتقان، شەخسەن مېنىڭمۇ ئۆز زامانىسىدا ھايات مۇساپەمدە ئويلىنىشقا، ھەل قىلىشقا دۇچ كەلگەن مەسىلىلەردىن بىرى بولغانلىقىنى كۆزدە تۇتۇپ يېزىلدى. شۇڭا، يازمىدىكى مۇخاتەب ئوبيېكتىمىز سوئال سورىغان كىشى ئەمەس، مۇشۇ سوئاللارنى ئويلاۋاتقان بارچە ئويلانغۇچىلاردۇر. دىققەتكە ئېلىنغاي!\n\n**ئوقۇرمەننىڭ سوئالى:**\n«يازمىدىكى «تەڭرى» كەلىمىسىنى ئاللاھ كەلىمىسى ئورنىغا قوللاندىلىمۇ؟\nئاللاھ كەلىمىسى ئورنىغا «تەڭرى»كەلىمىسىنى قوللانساقمۇ بولامدۇ؟\n\n.............................\n\n**بۇرھان مۇھەممەدنىڭ جاۋابى:**\nبىرىنچى، تەڭرى كەلىمىسىنى ئاللاھنىڭ ئورنىغا ئەمەس، ئاللاھ سۆزىنىڭ مەنىسى ۋە تەرجىمىسى ئورنىدا ئىشلەتتىم. ئاللاھنى كۆرسىتىدىغان تېرمىن ئورنىدا، مۇتلەق قادىرى قۇدرەت مەنىسىدە ئىشلەتتىم. يەر - كۆكنىڭ ئىگىسى (خالق السماوات والأرض) قاتارلىق مەنىلەرنى ئۇقتۇرىدىغان ئۇقۇم سۈپىتىدە قوللاندىم.\nئىككىنچى، كەڭرى قوللانسىڭىز بولۇۋېرىدۇ. گېزى كەلگەندە ئاللاھ كەلىمىسىنى، گېزى كەلگەندە تەڭرى كەلىمىسىنى، گېزى كەلگەندە «پەرۋەردىگار»نى، «رەب»نى، «رەھمان»نى، «رەھىم»نى پەرقلىق كونتېكىستلاردا باب كەلتۈرۈپ بىمالال قوللانسىڭىز بولۇۋېرىدۇ. ھەممىسى مەۋجۇداتنىڭ خالىقىنى، ئالەملەرنىڭ يەككە - يېگانە پەرۋەردىگارىنى كۆرسىتىدىغان ئىسىم - سۈپەتلەردۇر.\n\nقوشۇپ قويىدىغىنىم: مۇسۇلمان ئابا - ئەجدادىڭىز ئەسىرلەپ قوللىنىپ كەلگەن، ئالىم - مۇتەپەككۇرلىرىڭىز ئاللىبۇرۇن ھەل قىلىپ دادىل ئىشلىتىپ كەلگەن ساغلام ئاتالغۇ، ئىسلامىيلىشىپ ئۆزلىشىپ ئۆتۈپ كەتكەن ئاتالغۇ، ئىسىم، سۈپەت - ۋەسىپلەرنى جايى - جايىدا ئىشلىتىپ ئىگە چىقمىسىڭىز، ياكى ئىشلەتمەي ئىستېمالدىن چىقىرىپ تاشلىسىڭىز دەسلەپ چانمىغاندەك بىلىنىدۇ، ئارقىدىن نەسىل ئالمىشىشى بىلەن بارا - بارا ئۇنتۇلىدۇ. قاملاشتۇرۇپ ئىشلىتىشكىمۇ جۈرئەت قىلالمايدىغان، ئىشلىتىش ياكى ئىشلەتمەسلىكتە تەرەددۇتلىنىپ قالىدىغان ھالغا چۈشكەندە كومپىلىكس توزىقى مۇسەللەت بولۇشقا باشلايدۇ. ئاندىن ئۇزۇنغا بارمايلا ياتلاشقان ئەۋلاد ئىچىدىن يات دىن ۋە يات مەدەنىيەتكە روھىنى ساتقان شالغۇت زېھنىيەتلەر، ئوقۇغانچە جاھالىتى مۇرەككەپلىكتە سەۋىيە ئاتلاپ قاتماللىقلىقنى «ئايدىڭلانغانلىق» چاغلايدىغان بىرىلىرى چىقىپ سىز جۈرئەت قىلالماي ئىستېمالدىن چىقىرىپ تاشلىغاننى ئەكېتىپ ئىگە چىقىشقا، يېڭى چوقۇنغان مەبۇدىغا، دىنىغا، ئىدېئولوگىيەسىگە تارتىپ ئىشلىتىشكە باشلايدۇ. ھەقىقەت تەجەللى قىلمىغان ئورۇندا سەپسەتە ھەقىقەتسىمان كۆرۈنۈپ ئۇسۇلغا چۈشىدۇ. ئۆزگە ئايلىنىپ بولغاننى ئىلىم - ھېكمەتكە ئاساسلانمايلا ئايرىۋاشلاپ بىرىنى ئۆز، بىرىنى يات قىلىپ يەكلەشتىن ساقلىنىش لازىم. ئىلىم - ھېكمەتكە ئاساسلانغان ئىشتا بولسا دادىل ۋە جۈرئەتلىك بولۇش ئاقىللىق جۈملىسىدىندۇر. جانابى ئاللاھ ھەممىمىزگە ھېكمەت ئوچۇقىدا تاۋلانغان «ئەقىل» جەۋھەرلىرىدىن نېسىپ ئالغان بولۇشنى نېسىپ قىلسۇن!\n\n...........................\n\n**ئوقۇرمەننىڭ سوئالى:**\nئاللاھ ۋە تەڭرى سۆزىنى ئىستېمال قىلىشتا ئالىملىرىمىز ئارىسىدا ئىختىلاپ باركەن، بۇ ئىختىلاپتا مېنىڭ قانائىتىم تۆۋەندىكىدەك؛ (ئەگەر مۇتەئەسسىپلىك ياكى خاتالىق بولسا تۈزىتىپ بېرىشىڭىزنى تۆۋەنچىلىك بىلەن سورايمەن).\n\nبىرىنچى: نەجىب فازىل مۇنداق دەيدۇ: «ئاللاھ سۆزى خاس ئىسىم، خاس ئىسىم ئەينەن قوبۇل قىلىنىدۇ، تەرجىمە قىلىنمايدۇ. تەڭرى كەلىمىسى بولسا، ئاللاھ سۆزىنىڭ ئەمەس، ئاللاھتىن باشقا مەبۇد ئۈچۈنمۇ قوللىنىلىدىغان «اله» يەنى ئىلاھ كەلىمىسىنىڭ تەرجىمىسى بولالايدۇ». شۇنداقلا، بىزدىمۇ تەڭرى كەلىمىسى تارىخىمىزدىكى باتىل ئىلاھلارنى ئىپادىلەش ئۈچۈنمۇ قوللىنىلغان. تەڭرى دېگىنىمىزدە زېھىن دۇنيامىزدا ئەكس ئىتىدىغىنى ۋە تەڭرى كەلىمىسى ئۆز ئىچىگە سىغدۇرىدىغىنى، پەقەت ئاللاھلام ئەمەس. شۇڭلاشقا، مۇتلەق قادىرى قۇدرەت مەنىسىدە «ئاللاھ» كەلىمىسىنى قوللانساق توغرا، دەپ قارىغانلارنىڭ پىكرىنى بۈگۈنگە قەدەر توغرا دەپ قاراپ كەلدىم. ۋە يەنە، قۇرئان كەرىمدە ئاللاھ ئۆزىنى « اله » دەپ ئاتىغاندا بولسا «واحد»دېگەن سۈپەت ئارقىدىنلام كېلىدۇ.\n\nئىككىنچى: ئاللاھ تائالا سۈرە ئەئرافتا شۇنداق دەيدۇ: «ئاللاھنىڭ گۈزەل ئىسىملىرى بار، ئاللاھنى شۇ (گۈزەل ئىسىملىرى) بىلەن ئاتاڭلار، ئاللاھنىڭ ئىسىملىرىنى كەلسە ـ كەلمەس قوللىنىدىغانلارنى تەرك ئېتىڭلار، ئۇلار (ئاخىرەتتە) قىلمىشلىرىنىڭ جازاسىنى تارتىدۇ» [180].\nبۇ ئايەتتە، ئاللاھ تائالاھ ئۆزىنىڭ گۈزەل ئىسىملىرىنىڭ بارلىقىنى ۋە ئۆزىنى شۇ گۈزەل ئىسىملار بىلەن ئاتاشنى بۇيرۇق قىلغان.\nئاللاھ تائالا سۈرە تاھادا شۇنداق دەيدۇ:«مەن ھەقىقەتەن (ئىبادەتكە لايىق) ئاللاھتۇرمەن، مەندىن باشقا ھېچ مەبۇد (بەرھەق) يوق، (يالغۇز) ماڭا ئىبادەت قىلغىن، مېنى زىكىر قىلىش ئۈچۈن ناماز ئوقۇغىن» [14].\nبۇ ئايەتتە ئىلاھ مەنپىي ئاللاھ مۇسبەت شەكىلدە كەلگەن. ئىلاھ يوق پەقەتلام ئاللاھ بار.\nئاللاھ تائالا قۇرئان كەرىمدە ئۆزىنى چاقىرىشىمىز ئۈچۈن گۈزەل ئىسىملارنى بەلگىلەپ بەرگەن ۋە شۇ ئىسىملار بىلەن چاقىرىشىمىزنى بۇيرۇق قىلغان ئىكەن، شۇ ئىسىملار بىلەن چاقىرىشنى توغرا - دەپ، قارىغانلارنىڭ پىكرىنى توغرا دەپ قارايمەن.\n\nئۈچىنچى: مۇسۇلمان ئابا - ئەجدادىم قوللانغان بولسا، نېمىگە ئاساسەن ئاللاھ دېگەن خاس ئىسىمنىڭ ئورنىغا تەڭرى دېگەن ئورتاق ئىسىمنى قوللانغان؟ بۇ ھەققىدە ئېنىقراق مەلۇمات بېرىشىڭىزنى سورايمەن.\nئورتاق ئىسىم دېيىشىمدە: كۆك تەڭرى، تەپتەڭرى، ئايتەڭرى، خانتەڭرى… دېگەندەك ئىسىملار قەدىمكى ئەسەرلىرىمىزدە ئۇچراپ تۇرىدۇ.\nتەڭرى كەلىمىسىنى قامۇسىمىزدىن تاشلاپ چىقىرىشقا مەن قارشى، چۈنكى بۈگۈنگە قەدەر ئاللاھنى قويۇپ تەڭرىلەرگە چوقۇنۇۋاتقانلارمۇ ھەم بار.\nھەتتا، نەجىب فازىلنىڭ «ئاللاھ تەڭرىنىڭ بالاسىنى بەرسۇن. تەڭرى سىلەرنى قوغدىسۇن ئاللاھ بىزگە كۇپايە» دېگەندەك تەڭرى كەلىمىسىنى ئاللاھ كەلىمىسىنى ئىپادىلەشتە لايىق كۆرمىگەن يەرلىرىمۇ بار.\nگۈزەل تىلەكلىرىڭىز ئۈچۈن ئامىن!\nئاللاھ ھەممىمىزگە ھېكمەت ئوچۇقىدا تاۋلانغان «ئەقىل» جەۋھەرلىرىدىن نېسىپ ئالغان بولۇشنى نېسىپ قىلسۇن!\n\n................\n\n**بۇرھان مۇھەممەد:**\n\nبىرىنچى: ئاللاھ ۋە تەڭرى سۆزىنى ئىستېمال قىلىشتا ئالىملىرىمىز ئارىسىدا ئىختىلاپ باركەن، دېگەن گەپنىڭ ئاساسى يوق. تەڭرى ئۇقۇمى مىڭ يىلدىن ئارتۇق ئىسلام تارىخىمىزدا ئىختىلاپ تېمىسى بولۇپ باققان ئەمەس. ئەكسىچە تەڭرى دېگەن سۆز تۈرك ئىسلام مەدەنىيىتىدە باشقا دۇنيا قاراش ۋە مەدەنىيەت ھاۋزىلىرىدىن ئېرىغدالغان، ئەسلىدىكى بىر خۇدالىق دەۋرىدىكى ئۇقۇمىنى ئىسلامنىڭ تەۋھىد چۈشەنچىسى بىلەن يۇغۇرۇپ بارچە تۈركىي قەۋملەر نەزىرىدە ئىسلامىي دۇنيا قاراشنى ئىپادىلەشكە يارايدىغان سۆز ھالىتىگە ئايلىنىپ بولغان ساپ تۈركچە ئاتالغۇدۇر. بۇ سۆز يەنە ئىسلامىيەت دەۋرىدىن بۇيان، بولۇپمۇ يېزىق تىلىمىز قەغەزگە پۈتۈلۈشكە باشلىغاندىن تارتىپ تاكى بۈگۈنگە قەدەر تۈركىستان ۋە ماۋەرائۇننەھر ئالىملىرى قەلىمىدە بارلىققا كەلگەن ئەدەبىيات، تارىخ، تەپسىر، فىقھى قاتارلىق تۈرلۈك ساھەلەردىكى تۈركىي تىلدا قەلەمگە ئېلىنغان ئەسەرلەردە بىمالال ئىشلىتىلىپ كەلگەن. قولىمىزدىكى قوليازما ۋە ئەسلىي نۇسخىدىكى ئەسەرلەردە بۇنىڭ دەلىللىرى كۈرمىڭ تۇرۇپتۇ. شۇڭا بۇنداق مەسىلىلەردە سۆز قىلغان ۋاقىتتا، «ئالىملىرىمىز ئارىسىدا ئىختىلاپ بار» دېگەن جۈملىنى ئىشلىتىشتە دىققەت قىلىش لازىم. چۈنكى، بۇنداق مەسىلىلەردە كەچمىشىنى تۈزۈك ئىزدەنمىگەن، تۈركىستاننىڭ ئىلىم - ئېرفان تىلىدىن بىخەۋەر يېتىشىپ قالغان ئىلىم تەلەپكارلىرىنىڭ، ئاسارەتتىن كېيىنكى نوقۇل ئەرەبچە «نەس»نىڭ يۈزەكى مەنىسىگە تايىنىپلا دەتالاش قىلىپ كەلگەنلەرنىڭ قۇتۇپلاشقان دەتالاشلىرى خۇددى ئىجمادىن كېيىنكى شاز قاراشلار ئىجمانى بۇزالمىغاندەك، ئىختىلاپسىز ھالدا ئومۇميۈزلۈك مەقبۇللۇققا ئېرىشىپ بولغان ئاتالغۇلارنى ئىختىلاپلىق ھالغا ئېلىپ كېلەلمەيدۇ. پەلسەپەسى ئېنىقلىشىپ بولغان، شەرئىي ئاساسى بار بولغان بىر نەرسە ئىختىلاپلىشىدىغان نەرسىگە ئايلىنىپ قالغاندا، قىلىشقا تېگىشلىك ئىش ئىختىلاپنىڭ خاراكتېرىنى مۇھەققىقلىق سەۋىيەسىدە ئايدىڭلىققا ئىگە قىلىش بولۇشى، ئىككى قاشتىن بىرىگە چىقىۋېلىپ سېنىڭ خاتا مېنىڭ توغرا دەتالىشىغا تەڭكەش قىلىشىپ بېرىش بولماسلىقى كېرەك. بۇ ھەقتىكى ئىختىلاپلارمۇ كۆپىنچە ھالدا چالا موللا تائىپىسى بىلەن شالغۇت زىيالىيلار تۈركۈمى ئارىسىدا چىقىدۇ. بۇ ئەھۋال يەنە مەسىلىنى مۇھەققىق ئالىملارنىڭ نۇقتىئىنەزەرىدە كۆزىتىش باسقۇچىغا يېتەلمىگەن ئىلىمدارلاردىمۇ كۆرۈلۈشى (ئاز بىر قىسم يەتكەنلەر بۇنىڭدىن مۇستەسنا)، مەسىلىگە گويا راست ئىختىلاپ بار ئىشتەك مۇئامىلە قىلىشى يىراق ئەمەس. ئاللاھ ۋە تەڭرى ئىسمىنى تالىشىپ ئىككى قاش بولۇش خۇددى موللا دېسە زىيالىي دېگىلى بولمايدۇ، زىيالىي دېسە موللا دېسە بولمايدۇ، دېگەنگە ئوخشاش شالغۇتچە شەكىلۋازلىق جېدىلىدىن باشقا نەرسە ئەمەس. بۇنىڭ ھەممىسى ئاسارەتتىن كېيىنكى ئىلمىي چېكىنىش، پىكرىي ياتلىشىش، مەدەنىيەت يىلتىزى قۇرۇشقا قاراپ يۈزلىنىش قاتارلىق ئاقىۋەتلەردىن كېلىپ چىققان بىنورمال ھادىسىلەردۇر.\n\nئىككىنچى: ئالىملار ئارىسىدا ئىختىلاپ بار دەپ تۇرۇپ ئۆرنەككە نەجىب فازىلنى كۆرسىتىپ ئۆتۈش قايسى ئىلمىي تارازىغا ئۇيغۇن كېلەركىن، بىلىپ بولمىدى. بىرىنچىدىن، نەجىب فازىل كىساكۈرەك كاتتا شائىر، ئىسلام مۇتەپەككۇرى، ئىسلاھاتپەرۋەر نادىر شەخسىيەتلەردىن. لېكىن، نەجىب فازىل بىر شەرئىي ئاتالغۇدا، دىنىي تېرمىندا، مېتافىزىكىلىق بىر ئۇقۇم مەسىلىسىدە كۆز قاراشلىرى ھۆججەت قىلىنسا بولىدىغان، ياكى ئىختىلاپلىق بىر مەسىلىدە خىلاپىي كۆز قاراشنىڭ بىر ۋەكىلى سۈپىتىدە مىسال قىلىنسا بولىدىغان شەخسىيەت ئەمەس. يەنى نەجىب فازىل بۇ مەنىدە سۆزى نەقىل قىلىنىپ دەلىل قىلىنىدىغان ئالىم ئەمەس. ئۇنىڭ مۇتەپەككۇرلۇقى، كاتتىلىقى ئۆز ئورنىدا، ئۆلىما ۋە ئالىملار ئارىسىدا تۇتىدىغان ۋەزنى ئۆز ئورنىدا بولمىقى زۆرۈر. ئىككىنچىدىن، نەجىب فازىلنىڭ يۇقىرىقى كۆز قارىشى ئۇنىڭ شەخسىي تەۋىلى بولالايدۇ خالاس. ئەگەر يۇقىرىقى سۆزنى تەڭرى ئۇقۇمىنى چەتكە قېقىش يۈزىسىدىن ئېيتقان بولسا، ئۇنىڭ ئېيتقان يۇقىرىقى سۆزىنىڭ ئۆزىلا نەجىب فازىلنىڭ مەسىلىگە مۇھەققىق ئالىم نۇقتىئىنەزەرىدە قارىمىغانلىقىنى كۆرسىتىدۇ. زادى نەجىب فازىلنىڭ گېپى ئورۇنلۇقتى دەيدىغان، تەڭرىنى ئەرەبچىدىكى ئىلاھ دېگەن سۆزگە ئۇدۇل كېلىدۇ دەيدىغان ئىش بولسا، يەنى ئىلاھنىڭ تۈركچىسى تەڭرى دېگەنگە ئۇدۇل كېلىدۇ دېگەندە چىڭ تۇرۇۋېلىنسا، بىز دەيمىزكى، نەجىب فازىلنىڭمۇ ئابا - ئەجدادى بولغان، شۇنداقلا ئەرەب ۋە تۈرك تىلىدىلا ئەمەس، شەرئىي ئىلىملەرنىڭ ئومۇمىسىدا يېتۈك ئالىم بولغان مەھمۇد كاشغەرىي تەڭرى سۆزىنى ئەرەبچىگە ئىلاھ مەنىسىگە ئۇدۇل كەلتۈرۈپ ئەمەس، ئاللاھ مەنىسىگە ئۇدۇل كەلتۈرۈپ تەرجىمە قىلغان. مەسىلەن تۆۋەندىكىچە:\n- تنكري ألك تركردي، ئوقۇلۇشى: تەڭرى ئۆلۈك تىركۈردى. ئەرەبچە تەرجىمىسى: أحيى الله الميت.\n- تنكري يلنكق يرتي. ئوقۇلۇشى: تەڭرى يەلىنكوق يەرەتتى. ئەرەبچە تەرجىمىسى: خلق الله تعالى آدم وغيره من الخلق.\n- أر ترلدي، تنكري تركردي، ئوقۇلۇشى: ئەر تىرىلدى. تەڭرى تىركۈردى. ئەرەبچە تەرجىمىسى: حيي الرجل، أحياه الله تعالى.\n- تنكري آژون ترتي، جغري اذ تزكنور، ئوقۇلىشى: تەڭرى ئاژۇن تۈرۈتتى، جىغرى ئىزى تەزكىنۇر. تەرجىمىسى: خلق الله تعالى العالم والفلك العالي دائما يدور.\n- تنكري قرغشي أنك أزا، ئوقۇلۇشى: تەڭرى قەرغەشى ئەنىڭ ئۇزا. ئەرەبچە تەرجىمىسى: لعنة الله عليه.\n- من تنكريكا سغينورمن، ئوقۇلۇشى: مەن تەڭرىغە سىغىنۇرمەن. ئەرەبچە تەرجىمىسى: إني أعوذ بالله.\n\nمەھمۇد كاشغەرىي يۇقىرىدا ۋە دىۋاننىڭ ھەممە يېرىدە دېگۈدەك تەڭرى سۆزىنى ئىلاھ دەپ ئەمەس. شۇنداقلا ۋاھىد ياكى ئەھەد سۈپىتىسىز بىۋاسىتە «ئاللاھ» دەپ تەرجىمە قىلغان. بىلىمىزكى، مەھمۇد كاشغەرىي ئەلەمدە كامالەت ئەھلى بولۇپلا قالماي ئىلىم - ئېرفان بابىدا يېتۈك زاتلاردىن. ئۇ پەقەت تىل ئالىمىلا ئەمەس، ئۆز نۆۋىتىدە دەۋرىنىڭ ئۆلىما ۋە مۇجتەھىد ماقامىدىكى ئالىملارنىڭ تەلىمىنى ئالغان، مۇھەددىسلەرنىڭ قولىدا يېتىشكەن كاتتا ئۆلىما ھەم مۇدەررىس.\nبۇ يەردە يەنە مۇنداق بىر نۇقتا بار. ئۇ بولسىمۇ مەھمۇد كاشغەرىنىڭ بۇ مۇئەييەنلەشتۈرۈشى يەنە ئاللاھتائالانىڭ «قانداقلا بىر پەيغەمبەرنى ئەۋەتمەيلى، ئۇنى بىز ئۆز قەۋمىگە بايان قىلىش ئۈچۈن، پەقەت ئۆز قەۋمىنىڭ تىلى بىلەن ئەۋەتتۇق» دېگەن سۆزىگە ئاساسەن تەڭرى كەلىمىسىنىڭمۇ تۈرك مىللەتلىرىگە ئەۋەتىلگەن پەيغەمبەرلەر ئارقىلىق كەلگەن ئاللاھنىڭ ئىسىم - سۈپەتلىرىدىن بولۇش ئېھتىماللىقىنىمۇ ئەسكە سالىدۇ. بۇنى يەنە قۇرئاندىكى «قانداقلا بىر ئۈممەت بولمىسۇن، ئۇنىڭغا پەيغەمبەر كەلگەن» دېگەن مەزمۇندىكى ئايەتلەرمۇ تۈركلەرگىمۇ قەدىمدە پەيغەمبەر كەلگەن بولۇش ئېھتىماللىقىنى نەزەزگە ئېلىش كېرەكلىكىنى تەقەززا قىلىدۇ. ئۇنداقتا، تۈركلەرگە ئەۋەتىلگەن تۈرك پەيغەمبەرلەر ئاللاھنى ئەرەبچە «ئاللاھ» دەپ ئاتىغانمۇ ياكى ئۆز قەۋمىنىڭ تىلى بىلەن «تەڭرى» دەپ ئاتىغانمۇ؟ دېگەن مەسىلە قۇرئان مەنتىقىسى بويىچە ئويلىنىشقا ئەرزىيدىغان مەسىلىلەردىندۇر.\n\nيۇقىرىدا تەڭرى ئۇقۇمىنى ئىسلامىي ئاتالغۇ قىلىپ ئىشلەتكەن دېگىنىمىزنىڭ يەنە بىر بائىسى شۇكى، قولىمىزغا يېتىپ كەلگەن قاراخانىيلارنىڭ دەۋرىگە ئائىت بولغان قۇرئان تەرجىمىلىرىدە «تەڭرى» سۆزى پۈتۈنلەي باشتىن ئاخىر «ئاللاھ» ئىسمىنىڭ تەرجىمىسى، شۇ ئىسىمنى بىلدۈرىدىغان تېرمىن قىلىپ ئىشلىتىلگەن. دېمەك شۇ دەۋر مۇپەسسىرلىرى بىردەك قۇرئان تەرجىمىسىدىكى ئاللاھ سۆزىنى تەڭرى دەپ تەرجىمە قىلغان. «مۇشۇ تېمىغا قوشۇپ چىقىرىلغان خاقانىيە تىلىدىكى ۋە ئۇندىن كېيىنكى دەۋرلەردە قىلىنغان قۇرئان تەرجىمىلىرى رەسىمىگە قاراڭ!)\n\nئۈچىنچى: نەجىب فازىلنىڭ تەڭرىنى ئەرەبچىدىكى ئىلاھ دېگەنگە توغرا كېلىدۇ، دېگىنىگە ماقۇل دەپ تۇرغاندىمۇ يەنە تەڭرى دېيىشنىڭ تامامەن توغرىلىقىنى مۇئەييەنلەشتۈرۈشكە بولىدۇ. چۈنكى، ئىلاھ دېگەن ئەرەبچىدە نوقۇل چوقۇنىلىدىغان ئوبيېكتىپنىڭلا ئىسمى ئەمەس، ئۇ يەنە مەبۇد مەنىسىدە. ئاللاھ دېگەن كەلىمىدىن ئەلىف ۋە لام ھەرپلىرىنى ئېلىۋەتكەن چاغدا ئاللاھنى ئىلاھ دېگەنلىك، يەنى ئۇنى مەبۇدى بەرھەق «ئىبادەتكە تېگىشلىك زات» دېگەنلىك بولىدۇ. شۇنداقلا ئاللاھنى ئەلىف ۋە لامسىز ھالدا ئىلاھ دېسەك بولمايدۇ دەيدىغان گەپمۇ يوق. بولغان بولسا بۇ بىر ئويدۇرما قۇرۇق گەپتۇر. چۈنكى ئاللاھنىڭ گۈزەل ئىسىملىرى توپلانغان مۆتىۋەر ئەسەرلەردە ئىلاھ كەلىمىسىمۇ ئاللاھنىڭ ئىسىم - سۈپەتلىرى قاتارىدىن سانالغان. شۇڭا قۇرئاندا ئاللاھ ئۆزىنى ئىلاھ دەپ ئاتىغاندا دەرھاللا ۋاھىد دېگەن سۈپەت بىللە كېلىدۇ، دېگەنلىكمۇ بىر تەرەپلىمە چۈشەنچىدۇر. چۈنكى قۇرئان ئېنىق قىلىپ ئاللاھنى «وهو الذي في السماء إله وفي الأرض إله» دەپ تەرىپلەيدۇ. بۇ يەردە خۇددى «وهو الله في السماوات وفي الأرض» دېگەن ئايەت بىلەن ئوخشاش بىر قۇرۇلمىدا ئىلاھ دەپ ئىشلەتكەن. مانا بۇ ئايەتتە ئىلاھ ۋاھىد دېگەن سۈپەت بىلەن دەرھاللا بىللە كەلگەن ئەمەس. چۈنكى ئىلاھ دېگەنلىك مەبۇدى بەرھەق دېگەنلىك. يەنە كېلىپ ئاللاھتىن باشقا ئىلاھ يوق دېگەنلىك، ئۆز نۆۋىتىدە ئىلاھ پەقەتلار ئاللاھتۇر. ئۇندىن باشقا ئىلاھ ياكى ئىلاھلار باتىلدۇر، دېگەنلىك بولىدۇ. «لا ئىلاھە ئىللەللاھ» دېگەن كەلىمە شاھادەتتىكى ئىستىسنا بۇ نۇقتىنى كۈچلۈك مۇئەييەنلەشتۈرىدۇ. يەنى بۇنىڭدىن ئىلاھ ياكى ئىلاھلار دا كۆزدە تۇتۇلغان ئوبيېكتىپ بويىچە ساختا ئىلاھ ۋە ھەقىقىي ئىلاھ پەرقىنى ئايرىپ ئىشلەتسە بولۇۋېرىدىغانلىق چىقىدۇ. ھەم شۇنداق ئىشلىتىپ كېلىنگەن. تەڭرى ۋە تەڭرىلەر كەلىمىسىمۇ بىزنىڭ ئىستېمالىمىزدا مۇشۇ تەرىقىدە ئىشلىتىلىدۇ.\n\nئۇنداقتا سوئال سورىغۇچى قايىل بولغان نەجىب فازىلنىڭ تەڭرىنى ئەرەبچىدىكى ئىلاھ دېگەنگە ئۇدۇل كېلىدۇ، دېگەن پىكرىنى نەزەرگە ئالساق، بۇ چۈشەنچىگە ئاساسەن تۈركىي تىلدا تەڭرى دېگەنلىك ئەرەبچىدىكى ئىلاھ دېگەنلىك بولىدۇ. يەنى تەڭرى دېگەنلىك ئېنىق قىلىپ مەبۇدى بەرھەق بولغان ئاللاھنى كۆزدە تۇتقان ۋە مۇشۇنى مەزمۇن قىلغان بولىدۇ. ئايەتتە يەنە ئىلاھقا ۋاھىد سۈپىتىنى قوشۇش ئەمەلىيەتتە ئىلاھنى كۆپەيتىشنىڭ باتىللىقىنى ئۇرغۇلاش ئۈچۈندۇركى، قانداقتۇر ئىلاھ ئۇقۇمىنىڭ سەلبىيلىكىنى ئىپادىلىگەنلىكى ئۈچۈن ئەمەس. خۇددى «قل هو الله أحد» ئايىتىدە ئاللاھ دەپ تۇرۇپ ئۇنىڭغا ئەھەد، سەمەد قاتارلىق سۈپەتلەر بىلەن تەكىتلەش زۆرۈرىيەت بولغان، ھەمدە مۇشۇنداق سۈپەتلەش شېرىكنى ۋە كۆپ خۇدالىقنى رەت قىلىشنى تەكىتلەش ۋە تەۋھىدنى مۇقەررەرلەشتۈرۈش ئۈچۈن كەلگەن بولسا، ئىلاھ سۆزى كەلگەندە ۋاھىد سۈپىتىنى قوشۇشمۇ ئوخشاشلا باتىل ئىلاھنى رەت قىلىش، ۋە شېرىكنى توسۇش، ئاللاھنى ئىلاھلار ئارىسىدىكى بىرى شەكلىدە تەسەۋۋۇر ياكى ئەقىدە قىلماستىن دائىم ئۇنىلا ئىلاھ دەپ ئەقىدە قىلىش، ئۇنى پەقەتلا تەۋھىد پىرىنسىپىدا تەسەۋۋۇر قىلىش ئۇرغۇلانغاندۇر. شۇڭا بۇ ئىلاھ كەلىمىسىنىڭ سەلبىي ياكى ئىجابىيلىقى بىلەن ئالاقىسىز. بۇنىڭغا بىنائەن «بۇ ئايەتتە ئىلاھ مەنپىي، ئاللاھ مۇسبەت شەكىلدە كەلگەن. ئىلاھ يوق پەقەتلام ئاللاھ بار» دېيىشمۇ ئورۇنسىز دەۋادۇر. چۈنكى، يەنە باشقا ئايەتتىكىدەك مۇسبەت كەلگەن جايلارمۇ ئوپئوچۇق بار.\n\nشۇنداقلا سوئالدا دېيىلگەندەك «ئىلاھ يوق، ئاللاھ بار» دەۋېلىشنىڭمۇ ئاساسى يوق. «ئىلاھ يوق، ئاللاھ بار» ئەمەس، ئەكسىچە ئىلاھ بار. بار بولغان بۇ ئىلاھ خۇددى ئەھەد دەپ سۈپەتلەنگەن ئاللاھ ئۇقۇمىغا ئوخشاش، ۋاھىد سۈپىتى بىلەن سۈپەتلىنىدىغان بەرھەق ئىلاھتۇر. ئىلاھلارمۇ بار، ئەمما ئۇلار مەبۇدى بەرھەق ئەمەس، باتىل ئىلاھلاردۇر. پەقەتلا ئاللاھنىڭ ئىلاھلىقى ھەقتۇر. يەنى تەڭرىلەر باتىلدۇر، پەقەتلا ئاللاھلا ھەقىقىي تەڭرىدۇر. بۇ جەھەتتىن ئاللاھنى ئاللاھ ئۆزى دېگەندەك «ئىلاھ دېيىش» مۇجتەھىد ئۆلىمالارنىڭ پىكىرلىرىگە ئاساسەن ئىلاھ سۈپىتىنى ئاللاھنىڭ ئۇلۇھىيىتىنى بىلدۈرىدىغان ئىسىم - سۈپەتلەردىن دەپ قاراش توغرا بولغان ئىكەن، نەجىب فازىلچە ئويلىغاندىمۇ ئىلاھ سۆزىنى تۈركچىگە ئۆرىگەندە ئۇنىڭ تۈركچىدىكى مەنىسىگە ئۇدۇل كېلىدىغان تەڭرى دەپ تەرجىمە قىلىپ ئىشلىتىش تامامەن ئۇيغۇن كېلىدۇ. يەنىمۇ ئىلگىرىلىگەن ھالدا مەسىلىنى يەشسەك، خۇددى قۇرئان باشقىلار تەرىپىدىن مەبۇدى بەرھەق قىلىۋېلىنغان باتىل خۇدالارنى «ئالىھەھ» دەپ، كۆپلۈك شەكىلدە ئىشلەتكەن بولسا، باشقىلارنىڭ مەبۇدى بەرھەقلىرىنى تەڭرىلەر دەپ ئىپادىلەشمۇ دەل چۈشىدىغان تەرجىمە بولىدۇ. بۇنىڭ بىلەنمۇ قۇرئاندا ئاللاھنى ئۆزىگە ئىلاھ دېگەن چېغىدا مەبۇدى بەرھەقنى كۆزدە تۇتقان ئىكەن، ئۇنىڭ تۈركچە تەرجىمىسى بولغان تەڭرى دېگىنىمىزدە ئىلاھ سۆزىگە ئۇدۇل كېلىدىغان سۆزنى ئىشلەتكەن بولىمىز. بۇ يەنە تىلىمىزنىڭ قۇرئان تىلىدىكى ئىلاھ كەلىمىسىگە ئوخشاش سۆز ۋە ئۇقۇمغا ئۇدۇل كېلىدىغان بىرلىك ۋە كۆپلۈك مەنىلىرىدە تەرجىمە قىلىپ قوللىنىشقا بولىدىغان ئاتالغۇمىزنىڭ كەم ئەمەسلىكىنى، تىل بايلىقىمىزنىڭ موللىقىنى ئىپادىلەيدۇ. سەلبىي دەپ تاشلاپ قويۇپ ئۇنى باشقا مەدەنىيەت ۋە مەبۇدلارنىڭ تارتىۋېلىشىغا تاشلاپ قويساق، تىل ۋە دىن ئامانىتىنى جايلاپ ئىلىكىمىزدە تۇتالمىغاندىن سىرت ئۇنىڭغا ياتلىشىش، يەكلەش ۋە سەلبىي ئۇقۇم يۈكلەپ ئىجابىيلىقنى نەزەرگە ئالمىغان بولىمىز. خۇلاسە قىلغاندا، نەجىب فازىل چۈشەنچىسى بويىچىمۇ ئاللاھنى ئىلاھ مەنىسىدە تەڭرى دېيىش تامامەن ئۇيغۇن ئىش بولىدۇ. ئىلاھ سۆزىنى باتىل ئىلاھقا قوللىنىپ قويۇش بىلەن ئاللاھنى مەبۇدى بەرھەق مەنىسى يۈكلەنگەن ئىلاھ دەپ قاراش ھېچنىمىگە پۇتلاشمىغان ئىكەن، ئۇنىڭ تۈركچە تەرجىمىسىگە ئۇدۇل كېلىدىغان تەڭرى سۆزىنىمۇ مەبۇدى بەرھەق مەنىسىدىكى ئىلاھقا ئۇدۇل كېلىدىغان سۆز دەپ يالغۇز كەلگەندە ئاللاھنى، كۆپلۈك شەكىلدە ئىشلەتكەندە باتىل ئىلاھلارنى مەقسەت قىلساق تامامەن ئۇيغۇندۇر. زاكون نۇقتىسىدىن ئەھۋال مۇشۇنداق.\n\nتۆتىنچى: ھېچكىم تەڭرى سۆزى ئاللاھ سۆزى ئىپادىلەيدىغان مەنىلەرنى ئۆز ئىچىگە ئالالايدۇ، دەپ دەۋا قىلغىنى يوق. تەرجىمىمۇ ئەسلى سۆزنىڭ بارلىق مەنىلىرىنى ئۆز ئىچىگە ئېلىپ كېتەلمەيدۇ، بەلكى مەلۇم مەنىسىنى ئۆز ئىچىگە ئالالىسا كۇپايە. شۇنداقلا ئاللاھنىڭ سۈپەتلىرىنىڭ نۇرغۇنلىرى ئاللاھ سۆزى ئۆز ئىچىگە ئالغان مەنىلەرنى ئۆزىگە سىغدۇرمايدۇ. شۇنداق تۇرۇپ ئاللاھنى كۆزدە تۇتۇپ شۇ سۈپەتلەرنى ئىشلەتسە، مەسىلە بولمىغاندەك، ئىلاھنىڭ ياكى ئاللاھنىڭ تەرجىمىسى بولغان تەڭرى كەلىمىسىنى ئىشلەتسە، سېنىڭ بۇ سۆزۈڭ ئاللاھ ئۆز ئىچىگە ئالغان مەزمۇنلارنى سىغدۇرمايدىكەن، دەۋېلىش ئورۇنسىزلىق بولىدۇ. بۇ يەنە بىر يازار چىقىپ خالىق سۈپىتىنىڭ تەرجىمىسى بولغان ياراتقۇچى دېگەن سۆزنى «ياراتقۇچىنىڭ قانۇنىيىتى بويىچە» دەپ ئىشلەتسە، بىرىنىڭ چىقىپ سەن نېمىشقا ئاللاھنىڭ قانۇنىيىتى ياكى خالىقنىڭ قانۇنىيىتى دەپ ئالمىدىڭ، چۈنكى ياراتقۇچى دېگەن تەرجىمە خالىق سۈپىتىگە ئۇدۇل كەلسىمۇ ئاللاھ سۈپىتى ئۆز ئىچىگە ئالغان مەنىلەرنى سىغدۇرمايدۇ دەۋالغاندەكلا غەلىتە زاكوندۇر. خالىغانلار ياراتقۇچىنىڭ قانۇنىيىتى دەپ ئىشلەتسۇن، «خالىق» مەنىسىدە. خالىغانلار پەرۋەردىگار دېسۇن «رەببۇلئالەمىن» مەنىسىدە. خالىغانلار خۇدايىتائالا دەپ ئىشلەتسۇن «مەۋجۇداتنى بارلىققا كەلتۈرگۈچى» مەنىسىدە. خالىغانلار تەڭرى دېسۇن «ئىلاھ» مەنىسىدە. ھەممىسى ئاللاھقا دالالەت قىلىۋېرىدۇ.\n\nبەشىنچى: تەڭرى دېسە بولمايدىغانلىققا ئەئراف سۈرىسىدىكى «ئاللاھنىڭ گۈزەل ئىسىملىرى بار، ئاللاھنى شۇ (گۈزەل ئىسىملىرى) بىلەن ئاتاڭلار، ئاللاھنىڭ ئىسىملىرىنى كەلسە ـ كەلمەس قوللىنىدىغانلارنى تەرك ئېتىڭلار» دېگەن ئايەتنى دەلىل قىلىش، تەڭرى دېيىلىشىنى «ئاللاھنىڭ ئىسىملىرىنى كەلمەس قوللانماڭلار» دېگەنگە چۈشۈپ قالىدىغانلىققا دەلىل قىلىش ياكى شۇنداق خۇلاسە چىقىرىش خۇددى سېھىرگەرنىڭ شەپكىسىدىن توشقان چىقارغىنىغا ئوخشاش سېركۋازچە تۇتۇمدۇر. ئايەت ئېنىق، تەپسىرىمۇ ئېنىق. بىرىنچىدىن، بۇ يەردە ئاللاھنىڭ گۈزەل ئىسىملىرىنى ئاللاھتىن باشقىلارغىمۇ نالايىق رەۋىشتە ئىشلىتىش چەكلەنگەندىن سىرت ئۇنىڭ ئۇلۇغلۇق سۈپىتىگە توغرا كەلمەيدىغان، يەنى خالىققا ئەمەس، مەخلۇققا توغرا كېلىدىغان ئىسىم - سۈپەتلەر بىلەن چاقىرماسلىق ياكى مەخلۇققا خالىقنى كۆزدە تۇتىدىغان ئۇقۇم بىلەن سۈپەتلەپ ئىشلىتىشتىن ساقلىنىش ئەسكەرتىلگەن. مەسىلەن ئاللاھنى سۈپەتلىدىم دەپ ئۇنى ناھايىتى قاملاشقان زات، بەك بىلىملىك، ئاجايىپ ئەقىللىق، ناھايىتى ئۇستا ھۈنەرۋەن دېگەنگە ئوخشاش ئۇنىڭ كامالى ۋە مۇتلەق قۇدرىتىنى زىدىلەپ مەخلۇقسىمانلاشتۇرۇپ قويىدىغان، گۈزەل ئىسىملاردىكى ئىلاھىيلىق مەنىلىرىنى بۇرۇۋېتىدىغان ئىسىم - سۈپەتلەرمۇ چەكلەنگەن. بۇ يۇقىرىقى ئايەتتىكى گۈزەل ئىسىم بىلەن چاقىرىشقا بۇيرۇپ تۇرۇپ بۇنىڭ بايانى سۈپىتىدە الحادقا، يەنى كەلسە -كەلمەس ئاتاشقا ياتىدىغان ئىسىم سۈپەتلەر بىلەن چاقىرماڭلار دەپ ئەسكەرتىشىنىڭ سەۋەبى. ئايەتنىڭ نازىل بولۇش سەۋەبىدىمۇ مۇشرىكلارنىڭ: ئاللاھنى بىر دەپ تۇرۇپ ئۇنى رەھمان، رەھىم دېگەن تۈرلۈك ئىسىملار بىلەن سۈپەتلەشنىڭ «ئاللاھ بىردۇر» دېگەن ئەھەدىيلىكنى ئىنكار قىلىشتەك زىتلىققا ئېلىپ بارمامدۇ، دېگەن ئېتىرازىغا قارىتا نازىل بولغانلىقى تىلغا ئېلىنىدۇ. ئايەت نازىل بولۇش ئارقىلىق گۈزەل ئىسىم - سۈپەتلەرنىڭ كۆپ بولۇشى ئاللاھنىڭ كۆپلىكىگە ئەمەس، ئۇنىڭ بىرلىكىنىڭ تۈرلۈك ۋەسىپلىرى ئىكەنلىكىنى، ئەسلى ئاللاھنىڭ ئىسىملىرىنى كەلسە - كەلمەس ئىشلىتىشىنىڭ كەلسە - كەلمەس ئىشلىتىشنىڭ مۇشرىكلارغا ئوخشاش ئىلاھ قىلىۋالغان لات، ئۇززا قاتارلىق بۇتلىرىنىڭ، ئاللاھ، ئەزىز قاتارلىق ئاللاھنىڭ گۈزەل ئىسىم - سۈپەتلىرىدىن سۆز ياساپ ئويناپ تەڭرىلەشتۈرۈۋېلىش، بىر ياندىن «ئاللاھ ئاسمان - زېمىننى ياراتتى» دەپ تۇرۇپ يەنە بىر ياندىن بۇتلارنى مەبۇدى بەرھەق مەنىسىدە ئىلاھ ساناپ چوقۇنۇۋالغانلىقنىڭ زىتلىق ئىكەنلىكىنى ئىلگىرى سۈرىدۇ. شۇڭا مەسىلىگە ئايەت تەرجىمىسى بويىچىلا قاراپ يۈزەكى ھالدا مەفھۇم مۇخالىپقا چىقىۋېلىپ كاللىمىزدا ئالدىن يەكۈن چىقىرىۋالساق، تىلنىڭ پەلسەپەسىنى، دىننىڭ مەشرۇئ قىلغانلىرى ۋە چەكلىگەنلىرىدىكى ھېكمەت، سەۋەب - ئىللەتلەرنى تەھلىل قىلمايلا خۇلاسە چىقىرىشقا تۇتۇنساق يۈزەكىلىكتىن قۇتۇلالماي يۈرۈشىمىز مۇقەررەر بولغۇسى.\n\nئالتىنچى: «مۇسۇلمان ئابا - ئەجدادىم قوللانغان بولسا، نېمىگە ئاساسەن ئاللاھ دېگەن خاس ئىسىمنىڭ ئورنىغا تەڭرى دېگەن ئورتاق ئىسىمنى قوللانغان؟» دېيىشمۇ مەسىلىگە توغرا دىياگنوز قويغانلىق بولمايدۇ. ھەم بۇ رېئاللىققا ئۇيغۇن ئەمەس. ھەتتا بۇنداق دېيىش ئابا - ئەجدادقا تۆھمەت بولۇپ قېلىشى مۇمكىن. چۈنكى مۇسۇلمان ئابا - ئەجداد ھېچقاچان تەڭرى دېگەن «ئورتاق ئىسىم» دەۋېلىنغان سۆزنى ئاللاھ دېگەن خاس ئىسىمنىڭ ئورنىغا ئىشلەتكەن ئەمەس. بەلكى بۇ ئىسىمنى ئاللاھ، خالىق، بەدىيئ، قەدىير قاتارلىق ئىسىم - سۈپەتلەر بىلەن بىر قاتاردا پەرۋەردىگار، خۇدا، تەڭرى قاتارلىق ئىسىم - سۈپەتلەرنى ئىشلەتكەن ۋە بۇلارنى يۇقىرىقى ئەرەبچە ئۇقۇملارنىڭ تۈركىي تەرجىمىسى شەكلىدە قوللىنىپ كەلگەن. «ئورنىغا ئىشلەتكەن» دەۋالغۇدەك، ئاللاھنى قوبۇل قىلىش ياكى تەڭرىنى بازارغا سېلىپ ئاللاھنى تۈركىي تىلغا ئەكىرمەسلىك پوزىتسىيەسىدە تۇرۇۋالغانمۇ ئەمەس. شۇڭا ئورنىدا ئىشلەتكەن ئەمەس، يۇقىرىقى قۇرئانىي ئاتالغۇلار بىلەن بىر قاتاردا، شۇ ئاتالغۇلارنىڭ تەرجىمىسى بولالايدىغان ساپ تۈركچە سۆزلەرگە ساغلام بولغان ئۇقۇم - مەزمۇنلارنى يۈكلەپ تۇرۇپ تېرمىن - ئىستىلاھ سۈپىتىدە، تەرجىمە نۇقتىئىنەزەرىدە ئىشلەتكەن.\n\nئەلۋەتتە، بۇ يەردىكى «مۇسۇلمان ئابا - ئەجداد» دەۋاتقىنىمىزدىن تۇغۇلۇش تارىخى بىزدىن بۇرۇن ھېسابلىنىدىغان ئۇلۇغ - ئۇششاق ھەممە تۈركىستانلىقلارنى كۆزدە تۇتمايۋاتقىنىمىز ئېنىق. كۆزدە تۇتۇۋاتقىنىمىز دىنىمىز ۋە مەدەنىيىتىمىزنى تۈركىستان ۋە ماۋەرائۇننەھردە گۈللەپ ياشنىتشتا رول ئوينىغان، بىر پۈتۈن دارۇلئىسلامدىكى ئىسلام ئۈممىتىنىڭ ئۆلىماسى بولغان ئىلىم پېشۋالىرىمىز، مۇجتەھىد ۋە مۇھەققىقلىرىمىز، دانىشمەن - پەيلاسوپلىرىمىز، ئەدىب ۋە ئارىفلىرىمىز، مۇئەررىخ ۋە ساھىبقىرانلىرىمىز مەقسەتتۇر. شۇڭا، بۇ توغرىسىدىكى سوئال «نېمە ئۈچۈن تەڭرى ئۇقۇمىنى تاشلىۋەتمەي ئىسلامىيەتتىن كېيىنمۇ داۋاملاشتۇردى؟»، بولۇشى لازىمكى، «نېمىگە ئاساسەن ئاللاھ دېگەن خاس ئىسىمنىڭ ئورنىغا تەڭرى دېگەن ئورتاق ئىسىمنى قوللانغان؟» دېگەندەك رېئاللىقنى ئەكس ئەتتۈرمەيدىغان تەرزدە بولماسلىقى لازىم. چۈنكى رېئاللىق، تارىخ، ئىلىم بۇنىڭ ئۇنداق ئەمەسلىكىنى دەلىللەيدۇ.\n\nتەڭرى ئۇقۇمىنى ئىسلامىيەتتىن كېيىنمۇ داۋاملاشتۇرۇشنىڭ سەۋەب - ھېكمىتىمۇ ناھايىتى ئېنىقتۇر. چۈنكى تەڭرى تۈركلەرنىڭ ئەڭ قەدىمكى بىر خۇدالىق ئەقىدىسىدىكى يەر - كۆكنىڭ ئەسلىي ئىدارە قىلغۇچىسىنىڭ، مۇتلەق ئىلاھىي كۈچنىڭ، مەۋجۇتلۇقنىڭ مەنبەسىنىڭ ئىسمى. شۇنداقلا تەڭرىقۇت تەخەللۇسىغا سازاۋەر خاقانلارنىڭ قۇت «ئىلاھىي كۈچ» ئالىدىغان، خەلقنىڭ خاقانلىق مەشرۇئىيىتىنى كۈچكە ئىگە قىلىدىغان، يەنى ھاكىمىيەتنىڭ مەشرۇئىيىتىنى تەستىققا ئىگە قىلىدىغان مەنبەدۇر. شۇڭا خاقاننىڭ قۇت ئىگىسى بولۇشى ئۇنىڭدىكى قۇتنىڭ كۆك تەڭرىدىن، يەنى كائىنات تەڭرىسىدىن كەلگەنلىكىدىندۇر. خاقانغا ئىتائەت قىلىشنىڭ تەڭرىگە ئىتائەت قىلغانلىق بولىدىغانلىقىدەك بىر زېھنىيەتنىڭ بولۇشى تۈركلەرنىڭ دۆلەت سىستېمىسىنى تۇتۇپ تۇرىدىغان مەنىۋى ئاساسلاردىندۇر. خان ئەۋلادىنىڭمۇ خان بولىدىغانلىق مەشرۇئىيىتىمۇ مۇشۇ چۈشەنچىدىن كېلىپ چىققاندۇر. خەلق ۋە خاقان ئارىسىدىكى ھاكىم ۋە مەھكۇم، شاھ ۋە پۇقرا مۇناسىۋىتىمۇ مۇشۇ تۇتقىغا باغلانغان. مانا بۇ تەڭرى ئۇقۇمىنىڭ بىر خۇدالىق چۈشەنچىسى ئاساسىدا ئوينىغان رولى. «مەن بەندىلىرىمنىڭ ھەممىسىنى توغرا دىن ئۈستىدە ياراتتىم. كېيىن شەيتانلار ئۇلارنىڭ يېنىغا كېلىپ، ئۇلارنى دىنىدىن ئازدۇردى» دېگەن مەزمۇندىكى ھەدىستە كۆرسىتىلگەندەك، بۇددىستلىشىش، شامانىستلىشىش بولسا، خۇددى ئىبراھىم ئەلەيھىسسالامنىڭ تەۋھىد دىنى، بىر خۇدالىق ئەقىدىسى ئەرەب ئارىلىدا ياشايدىغان قەبىلىلەردە قانداق بۇرمىلانغان بولسا، تۈركلەردىمۇ بۇرمىلاشقا ئۇچرىغان. ئىمام ئەبۇ نەسىر سامانىينىڭ دەۋىتىنىڭ سۇتۇق بۇغراخاننى، تۈركىستاننىڭ مىڭ يىللىق بۇددىزم پەلسەپەسىگە جاۋاب بېرەلەيدىغان بىر ئالىمنىڭ بۇ جۇغراپىيەنىڭ ئەربابلىرىنى قايىل قىلىشىمۇ ئىسلامنىڭ تەۋھىد ئەقىدىسىنىڭ كۆك تەڭرى چۈشەنچىسىنى تولۇقلاپ مۇكەممەللەشتۈرگەنلىكىدىن، شۇ دەۋر ئەقىدە، پەلسەپە نامايەندىلىرىدىن ماتۇرىيدىي ۋە فارابىيلارنى يېتىشتۈرۈپ چىققان شۇ دەۋر مۇسۇلمانلىرىنىڭ باشقا دىن ۋە مەدەنىيەتلەرنىڭ مەۋجۇتلۇق ھەققىدىكى پەلسەپەۋى سوئاللىرىغا يۇقىرى سەۋىيەدە جاۋاب بېرەلەيدىغان ئىلمىي يۈكسەكلىكتىكى مۇۋەپپەقىيەتلىرىدىن ئايرىپ قارىغىلى بولمايدۇ. دېمەك، تۈركىستان تۈركلىرىنىڭ، بولۇپمۇ خاقانىيە تۈركلىرىنىڭ ئىسلامغا كىرىشى بىلەن بۇلغانغان تەڭرى ئۇقۇمىنىڭ ئەسلىدىكى ساپ ھالىتىگە قايتۇرۇلۇشى، ھەمدە ئۇنىڭ ئىسلامنىڭ تەۋھىد مەزمۇنلىرى بىلەن پۇختىلىنىشى، نەتىجىدە تەڭرى ئۇقۇمىنىڭ ئاللاھنى كۆرسىتىدىغان مەفھۇمغا ئىگە بولۇشىنى كەلتۈرۈپ چىقارغان دېيىشكە بولىدۇ.\n\nيەنە بىر نۇقتىدىن قارىساق، مەلۇم بولغىنىدەك، پەيغەمبەر ئەلەيھىسسالام كېلىشتىن بۇرۇنمۇ جاھىلىيەت ئەرەبچىسىدە ئاللاھ ئىسمى بار ئىدى. پەيغەمبىرىمىزنىڭ ئاتىسىنىڭ ئىسمىنىڭ ئابدۇللاھ بولۇشىمۇ بىھېكمەت ئەمەس. لېكىن ئاللاھ ئاتالغۇسى شېرىك ۋە كۇفۇر دەۋرىلىرىدە مەزمۇنى بۇزۇلغان، جاھىلىيەت دەۋرىدە ئەڭ بۇزغۇنچىلىققا ئۇچرىغان دەۋر بولغان. پەيغەمبەر كېلىشى بىلەن ئۇ ئىسىمنى ئۆچۈرۈپ يېڭى ئىسىم پەيدا قىلغىنى يوق. ئاللاھ ئىسمىغا تەۋھىد پىرىنسىپىنى ئورنىتىپ مۇكەممەل بىر دۇنيا قاراش ھالىغا ئېلىپ كەلدى. تەڭرى ئۇقۇمىمۇ ئەسلىدىكى مەنىسى ۋە مەزمۇنىنى تۈركىستان تۈركلىرىنىڭ ئەسىرلەر داۋامىدىكى دىن ئۆزگەرتىش ۋە مەدەنىيەت يەڭگۈشلەش جەريانىدا قايسى تەۋەلىككە ئۆتسە شۇنىڭ دۇنيا قارىشىغا ئۇدۇل كېلىدىغان ئۇسۇلدا ئىچى بۇلغانغان ئۇقۇمغا ئايلانغان. ئىسلام كېلىشى بىلەن تۈرك ئەجدادلىرىمىز ئىسلامنىڭ تەۋھىدىنى ئەڭ قەدىمكى دىنىنىڭ مېتافىزىكىسىدىكى ئورتاقلىقلارنى بايقىدى ۋە بۇرمىلانغان ئاتالغۇنى خۇددى ئاللاھ كەلىمىسى ۋە ئۇقۇمى قانداق مۇكەممەللەشكەن بولسا، تەڭرى ئۇقۇمىغىمۇ ۋەھيىدىن ئوزۇقلانغان ئاللاھ ئۇقۇمىدىكى تەۋھىد ئاساسلىرىنى يۈكلىدى ۋە ساپلاشتۇرغان ھالىتى بىلەن ئىشلىتىشنى داۋام قىلىپ كەلدى. چۈنكى تەڭرى ئۇقۇمى پاگانىزم ياكى بۇددىزمدىن مەنبەلەنگەن ئۇقۇم ئەمەس، بەلكى ئوغۇز ئەپسانىلىرىدە، ئورخۇن ئابىدىلىرىدە مەلۇم بولغىنىدەك زامان - ماكاندىن مۇتلەق ئۈستۈن، ھەممىنىڭ مەۋجۇتلۇق مەنبەسى، بىردىنبىر چوقۇنۇشقا، دۇنيالىق ھاياتىنى ئۇنىڭ ئىرادىسىگە ئۇيغۇن ياشاشقا تېگىشلىك مۇتلەق قۇدرەت ئىگىسىنىڭ ئىسمى. بۈگۈننىڭ تارىخچىلىرى، مۇتەپەككۇرلىرى ئېيتقاندەك، ئەجدادلار ئىسلامغا كىرىش بىلەن دىنىلا ئەمەس، تىلىنىمۇ مۇسۇلمانلاشتۇرغان. ئۇلار پەيغەمبەرنىڭ «تىل رۇس بولماي ئىمان رۇس بولمايدۇ» دېگەن تەۋسىيەسىنى نېگىزى بىلەن چۈشەنگەنلەر بولغان.\n\nتەڭرى ئۇقۇمىنى ئىشلىتىشنى داۋام قىلىشنىڭ شەرئىي ئاساسىغا كەلسەك: ئاللاھنىڭ گۈزەل ئىسىم - سۈپەتلىرىنىڭ قۇرئان ۋە سۈننەتتە كەلگەندىن باشقا سۈپەتلەر بىلەن تەبىرلەش ياكى ئۇلۇغلاشتا ئۆلىمالار مۇنداق ئۈچ تۈرلۈك شەرت قويغان بولۇپ، بۇلارنىڭ ئومۇمىيسىنى مۇنداق ئۈچ نۇقتىغا يىغىنچاقلاشقا بولىدۇ:\nبىرىنچى،  ئىشلىتىلگەن سۆز پەقەتلا ئاللاھنىڭ كامالىغا، مۇتلەقلىقىگە، ئۇنىڭغىلا لايىق بولىدىغان مەزمۇنغا ئىگە بولغان بولۇش. بۇ شەرت بويىچە تەۋھىدنى بۇلغايدىغان بۇددا، زىئوس قاتارلىق يات دىننىڭ ئىلاھلىرىنىڭ ئىسىملىرى ياكى شۇلارنىڭ سۈپەتلىرىنى ئىشلىتىشكە بولمايدۇ. ئەقىللىق، بىلىملىك، ئويغاق، ئۆتكۈر دېگەندەك سۈپەتلەرمۇ توغرا بولمايدۇ. ھەر ئىككىسى مۇكەممەللىك، مۇتلەقلىق سۈپەتلىرىنى زېدىلەيدۇ، ياكى مەخلۇققا، يارىتىلغانلارغا ئوخشىتىش، كاماللىققا نىسبەتەن نۇقسانىيلىققا ئېلىپ بارىدۇ.\nئىككىنچى، ئۇنى مەخلۇققا ئوخشىتىپ قويۇشقا ياتىدىغان، ياكى ئۇنىڭ ئۆزى سۈپەتلىمىگەن ۋە سۈپەتلەشكە بولمايدىغان سۈپەتلەرنى مەزمۇن قىلغان ئۇقۇم ۋە سۆزلەرنى ئىشلىتىشكە بولمايدۇ. مەسىلەن، ئاللاھ قۇرئاندا كىنايە قىلىپ ئاللاھ مىكىر قىلغۇچىلارنىڭ ئەڭ خەيرلىكى دېگەن بولسا، بىرى چىقىپ ئاللاھنى «ماكىر (ھىيلە - مىكىرچى)» دەپ سۈپەتلەپ ئىشلىتىۋالسا بولمايدۇ.\nئۈچىنچى، ئاللاھنىڭ ئىلاھلىق رولىنى، يەنى ئىبادەتكە ئۇنىڭلا بىردىنبىر لايىقلىقى چۈشەنچىسىنى، ئىلاھلىقىنى زېدىلەيدىغان بولماسلىقى، مەسىلەن، ئەي ئىلاھلارنىڭ ئىلاھى، خۇدالارنىڭ خۇداسى دېگەنگە ئوخشاش. ياكى بولمىسا ئاللاھ، ئەزىز (ھەممىدىن غالىب) قاتارلىق ئىسىملاردىن سۆز ياساپ شۇ ئىسىملارنىڭ ۋارىيانتىدەك كۆرسىتىپ ياسىۋالغان بۇتلارغا ئىسىم قويۇپ ئۇنىڭغىمۇ ئىلاھلىق، مەبۇدلۇق تۈسى بېرىشكە ئوخشاش.\nيۇقىرىقى پىرىنسىپلارغا ئاساسەن تەڭرى ئۇقۇمىغا قارايدىغان بولساق، بۇ ئۇقۇم ئالدى بىلەن بۇددىزم ۋە پاگانىزم چۈشەنچىلەردىن ئېرىغدىلىپ ئەسلىدىكى يەر ۋە كۆكنىڭ ئىگىسى مەنىسىگە قايتۇرۇلغان ۋاقىتتا بۇنىڭ تۈپ ئۇلى ئاللاھ ئۇقىمىدىكى تەۋھىد پىرىنسىپلىرى بىلەن پاراللېل ئورتاقلىق بارلىقى ئوتتۇرىغا چىقىدۇ. بۇ پاراللېللىق يۇقىرىقى ئۈچ شەرت بويىچە تامامەن ياراتقۇچىغا قوللىنىشقا بولىدىغان ئاتالغۇ بولۇشىغا ئاساس سالغان. خۇددى ئاللاھ ئۇقۇمى پەيغەمبەرنىڭ كېلىشى ۋە ئىسلاھ قىلىشى بىلەن شېرىك مەنىلەردىن ئېرىغدىلىپ ساپ مەنىسى بويىچە پۇختىلانغان بولسا، ئىسلامىيەت تۈركىستانغا قەدەم بېسىشى بىلەن تەڭرى ئۇقۇمىمۇ ساپلاشقان، پۇختىلانغان. دىنمۇ، تىلمۇ ئىسلاملاشقان، ئىسلاھ بولغان. ئىسلامنىڭ بىر دىننى ئۆرۈپ يەنە بىرىنى تىكلەش بولماستىن، ئەكسىچە تەۋھىدتىن بۇزۇلۇپ شېرىككە ۋە ھەر تۈرلۈك باتىل ئىلاھ ياكى ئىلاھلارغا چوقۇنۇشقا قارشى ئىسلاھاتكار سۈپىتىدە شېرىكتىن تەۋھىدكە قايتۇرۇش، بۇزۇلۇشتىن ئىسلاھاتقا قايتۇرۇش ۋەزىپىسىنى ئۆتەيدىغان بىر دىن ئىكەنلىكىنى ئىددىئا قىلىشىنى نەزەرگە ئالغىنىمىزدا، ئەجدادنىڭ ئىسلامنى قايسى مەنىدىن چۈشىنىپ ھەقىقىي مۇسۇلمان بولغانلىقىنى، نېمە ئۈچۈن تەڭرى ئۇقۇمىنى تاشلىماستىن يېڭىلاپ، ساپلاشتۇرۇپ ۋە ئىسلاملاشتۇرۇپ قوللانغانلىقىنىڭ ھېكمىتىگە يېتىش، ھەمدە بۇنىڭ مىللىي خاسلىق ۋە ئىسلامىي جاھانشۇمۇللۇق مەپكۇرىسى نۇقتىسىدىن نەقەدەر دانا ئىش بولغانلىقىنى چۈشىنىشمۇ تەس بولمايدۇ.\n\nيەتتىنچى: سوئالدا يەنە «ئايتەڭرى، خان تەڭرى دېگەن سۆزلەر قەدىمكى ئەسەرلەردە ئۇچراپ تۇرىدۇ» دېيىلىپتۇ. توغرا، ئەلۋەتتە ئۇچرايدۇ-دە. لېكىن ئىسلامىيەتتىن كېيىنكى كىلاسسىك ئەسەرلەردە ئۇنداق كۇفۇر سۆزلەر ئەسلا ئۇچرىمايدۇ. جاھىلىيەت ئەرەبچىسىدە ئىلاھۇلقەمەر سۆزىنى ئۇچرىتىشىمىز مۇمكىن، ئەمما ئىسلامىيەتتىن كېيىن ئۇچراتمايمىز. چۈنكى بىر مۇسۇلمان ئىلاھ كەلىمىسىنى تىلغا ئالسا ئاللاھتىن باشقىسى كۆزدە تۇتۇلمايدۇ. جاھىلىيەتتىن بۇرۇنقى «ئابدۇللاھ» دېگەن ئىسىم قويۇش مەسىلە بولمىغاندەك، ئىسلامىيەتتىن كېيىنمۇ «ئابدۇلئىلاھ» دېگەن ئىسىم مەسىلە بولغان ئەمەس.  بىزدىمۇ ئاتائۇللاھ دېگەن ئىسىم بولغىنىدەك، تەڭرىبەردى دېگەن ئىسىممۇ پاراللېل ئىشلىتىلگەن. تىل زاپىسىدا بار سۆزلۈكنى توغرا ۋە ساغلام ئۇقۇمغا ئايلاندۇرۇپ ئىشلىتىشتەك بۇ گۈزەل خىسلەت ئەجدادلىرىمىزدىمۇ داۋاملاشقان. تەڭرى سۆزىگە ئورتاق ئىسىم دېگەن قالپاقنى كەيدۈرۈپ قويۇپ پىپەن نۇقتىسى قىلىۋېلىشتەك بۇ خىل تۇتۇم ئەمەلىيەتتە بىرنەرسىنىڭ بۇرمىلانغان قىسمىنى نەزەرگە ئېلىپ ئىسلاھ قىلىنغان قىسمىنى چۆرۈپ تاشلاشقا، ئىسلاھ بولغاننى بۇزۇلغاننىڭ ئورنىغا دەسسىتىپ بۇزۇلغاننى بۇزۇق قوبۇل قىلىشنى تەشەببۇس قىلىش بولۇپ، خاتالىق ئۈستىگە خاتالىق ئۆتكۈزۈشتۇر.\n\nسەككىزىنچى: سوئالدا نەجىب فازىلنىڭ «ئاللاھ تەڭرىنىڭ بالاسىنى بەرسۇن. تەڭرى سىلەرنى قوغدىسۇن ئاللاھ بىزگە كۇپايە» دېگەندەك تەڭرى كەلىمىسىنى ئاللاھ كەلىمىسىنى ئىپادىلەشتە لايىق كۆرمىگەن يەرلىرى بار، دېيىلىپتۇ. ئېيتقاندەك بۇ نەجىب فازىلنىڭ چۈشەنچىسى. ئالىملار ئارىسىدىكى ئىختىلاپ نۇقتىسىدىن كېلىپ چىققان ئىلمىي تەرجىھ ئەمەس. نەجىب فازىل شۇنداق ئىپادە بىلدۈرگەن بولسا، بۇنىڭ بىرىنچى خىل ئېھتىماللىقى نەجىب فازىلنىڭ شۇ سۆزنى قىلغان چاغدىكى دەۋر مۇھىتى، ئىسلامىي پىكىرلەرگە قارشى چىقىۋاتقان تەتۇر قۇيۇنلارغا قارىتا زاكون نۇقتىسىدىن دېيىلىۋاتقانلىقىنى چۈشىنىشكە بولىدۇ. بۇنداق بولغاندا ئىسلام مەدەنىيىتىدىن ۋاز كېچىشنى، غەربلىشىش ۋە ئاشقۇن مىللەتچىلىكنى دەۋا قىلىدىغان تائىپىلەرنىڭ ئاللاھنى سۆكۈپ ۋە ھەتتا تىلدىن چىقىرىپ تاشلاش تەشەببۇسىدىكى تىل فاشىستلىرىغا قاراتقان بولىدۇ. ھەمدە ئۇلارنىڭ ئاللاھنى قويۇپ ئۆزلىرىگە ئاللاھ دېگىلى بولمايدىغان بىر مەبۇدنى تىكلەپ ئۇنىڭغا قەدىم تۈركچىدىكى تەڭرى ئىسمىنى بېرىپ ئىسلامدىن ۋاز كېچىش تەرەپدارى بولغانلارغا قاراتقان، دەپ چۈشىنىش مۇمكىن.\nئىككىنچى خىل ئېھتىماللىقتا بولسا، نەجىب فازىلنىڭ يۇقىرىقى ئىپادىلىرى ئۇنىڭ بۈگۈنكى ئىلمىي قېزىشلاردا تۈركىستاندىكى ئەجدادلىرىدىن تارتىپ ئوسمانلىيدىكى ئالىم ئەجدادلىرىنىڭ ھېچقاچان تەڭرى ئۇقۇمى بىلەن بىرە مەسىلىسى بولۇپ باقمىغانلىقىدىن بىخەۋەر ئىكەنلىكىنى كۆرسىتىدۇ. ئۇ ئارىفلىق يولىغا ياتقىن بىر شائىر بولۇش سۈپىتى بىلەن تۈركىستانلىق ئەجدادى خوجا ئەھمەد يەسەۋىينىڭ:\nھەر ساباھتا بوينۇم قىسىپ رەببىم دېسەم،\nرەببىم ماڭا مۇرادىمنى بېرەرمىكىن.\nقانلار تۆكۈپ كۆزلىرىمدىن زار ئېڭرىسام،\nتەڭرىم مېنىڭ ھالۇ دىلىم سورارمىكىن.\nدېگەن شېئىرىدىن خەۋەردار بولۇشى كۈتۈلىدۇ. شۇنداقلا ئۆزىدىن تۆت ئەسىر مۇقەددەم ئۆتكەن ئوسمانلىي ئالىمى، ھەمدە تىلشۇناس مۇتەپەككۇر شائىر مۇھەممەد ئەھمەد ئەررۇمىي ئەپەندىنىڭ قەلىمىدە ئەرەبچە ۋە ئوسمانلىچە ئىككى تىللىق سېلىشتۇرما شەكلىدە يازغان نەزمىي سۆزلۈك كىتابىدىكى:\nئاللاھ، تەڭرى، بىر ئىسمىدۇر رەھمان،\nقۇددۇس، ئارى، بىر نەئتىدۇر سۇبھان.\nبارىئ ۋە فاتىر، ياراتىجىدۇر ئۇ،\nۋاقىئۇ ئاسىم، ھافىت نىكەھبان.\nدەپ يازغان نەزمىسىدىن ئاللاھنىڭ تۈركچە تەرجىمىسى تەڭرىدۇر، دېگەنلىكىنى، يەنە ئۇندىن باشقا ئوغۇز تۈركچىسى ئەدەبىياتىنىڭ قۇرغۇچىسى دەپ قارالغان بۇيۈك مۇتەپەككۇر يۇنۇس ئەمرەنىڭ شېئىرلىرىدىكى:\nتەڭرى ئارسلانى ئەلى ئوڭ يېنىدا مۇھەممەدنىڭ،\nھەسەن بىلەن ھۈسەيىن سول يېنىدا مۇھەممەدنىڭ.\nيىلدا يەتمىش مىڭ ھاجى، ھەربىرى نىيەت قىلار،\nبارىپ زىيارەت ئېتىشكە نۇرىنى مۇھەممەدنىڭ.\nيۇنۇس ئەمرە ئاشىقتۇر، ناقىستۇر، مىسكىندۇر.\nھەركىم يىيەلمەس مەھرۇمدۇر، دەستۇرخانى مۇھەممەدنىڭ.\nدەپ ئېيتقان پىغانلىرىدىن، ھەمدە ئۆزىدىن بەش ئەسىر مۇقەددەم ئوسمانلىي ئەدىبلىرى تەرىپىدىن قەلەمگە ئېلىنغان دەدە قورقۇت ھېكايىلىرىدە بىر جۈملە ئىچىگە ھەم ئاللاھ، ھەم تەڭرى سۆزىنى تەۋھىدىي شۇئۇرنى مەركەز قىلىپ بىمالال ئىشلەتكەنلىكىدىن يەنىمۇ سەگىگەن بولار ئىدى. شۇنداقلا ئۆزىگە ئەڭ يېقىن دەۋردە يېزىلغان ئوسمانلىي تۈركچىسىنىڭ ئىزاھلىق لۇغەتلىرىدىكى تەڭرى سۆزىنى ئاللاھ، خۇدا دەپ ئىزاھلانغانلىقىمۇ ئالدىراپ چەتكە قاقماسلىققا سىگنال بولار ئىدى. خەير...\nقىسقىسى، نەجىب فازىل تۈركىستان ۋە ئاناتولىيە تۈركلىرىنىڭ ئىسلامىيەتتىن كېيىن ھېچقاچان تەڭرى سۆزى بىلەن بىر مەسىلىسى بولۇپ باقمىغانلىقىنى بىلگىنىدە يۇقىرىقىدەك تەڭرى ئۇقۇمىغا گويا خۇسۇمەتچىسى مىسالىي پوزىتسىيە تۇتۇشتىن ساقلانغان بولار ئىدى. ئېيتقىنىمىزدەك، ھېسسىياتىمىز ئەقلىمىزنىڭ ئۈستىگە چىقىۋېلىشقا قانچە ئۇرۇنۇشىغا باقماي، دەلىل - پاكىت، ئىلىم ۋە تارىخىي رېئاللىق ئاللاھنىڭ رەببىمىزنىڭ ئىسمى بولۇپ كەلگەنلىكىنى قانداق ئېنىق مۇئەييەنلەشتۈرسە، تەڭرىمىزنىڭمۇ خالىق تائالادىن باشقا ئەمەسلىكىنى، تەڭرى دېگىنىمىزدە ئۆز نۆۋىتىدە ئاللاھنى دەۋاتقانلىقىمىزنى ۋە بۇنىڭ تاكى مەدەنىيەت پۈتۈنلۈكى بۇزۇلغان ئاسارەت دەۋرىگە قەدەم قويغىنىمىزغا قەدەر داۋاملاشتۇرۇپ كەلگەنلىكىمىزنى كۆرسىتىپ تۇرۇپتۇ.\nخۇلاسە قىلساق، تەڭرى ئورتاق، ئاللاھ خاس ئىسىم دېگەن يۈزەكى تەقسىماتقا ئاساسلىنىپلا ئۇنىڭ تىلىمىزدا قېلىپلىشىپ بولغان، ئىسلامىيلىشىپ بولغان ھالىتى تۇرسىمۇ ئاللاھنى ئۆز ئانا تىلىمىزدا تەڭرى كەلىمىسى ۋە سۈپىتى بىلەن چاقىرىلىشىنى، ئۇلۇغلۇقنى، مۇتلەق قۇدرەت ئىگىسى، مەۋجۇداتنىڭ بار بولۇشى ۋە دۇنيالىقىنى توغرا يولغا سالغۇچى ئىلاھ ئىكەنلىكىنى ئىپادىلەشكە يارايدىغان بۇ ئۇقۇمنى ئاللاھتىن باشقىنى مەبۇد قىلغۇچىلارنىڭ ئاتالغۇسىدەك كۆرۈۋېلىش ئاساسسىزدۇر. خۇددى بۈگۈن خىرىستىيان ئەرەبلەر ئاللاھ دېگىنىدە ئۇلارنىڭ ئاللاھى بىلەن مۇسۇلمان ئەرەب دۇنياسىنىڭ ئاللاھ دېگىنى بىر - بىرلىرى ئۈچۈن مەسىلە بولمىغاندەكلا، مەسىلە قىلىۋېلىش ھاجەتسىز بولغان مەسىلىدۇر. مەسىلە قىلىۋېلىشىمىز بولسا، ئۆزىمىزنىڭ مېتافىزىك ئىلمىغا چوڭقۇر ئەمەسلىكىمىزنىڭ، سىرتقى كېلىۋاتقان مەدەنىيەت بوھرانلىرىغا قالقان بولۇپ تۇرالىغۇدەك مەزمۇت قورغانغا ئىگە بولۇپ بولالمىغانلىقىمىزنىڭ، كومپىلىكس (كەمسىنىش) پىسخىكىسىدىن قۇتۇلالمايۋاتقانلىقىمىزنىڭ ئىپادىسىدۇر. شۇنىڭدەك ئۆزىمىزگە ئائىت ۋە ئۆز بولۇپ كەلگەن بىر ئاتالغۇنى يات مەبۇدنىڭ ئاتىقى قىلىۋالغۇچىلارنىڭ ئىددىئالىرىغا چۈشۈپ بېرىپ ئۇلارغا تارتقۇزۇپ قويۇشنى راۋا كۆرۈش، ئاللاھنى تەڭرى دېيىشتىن تەرەددۇتتا قېلىش مەسىلىنى تەھقىقىي سەۋىيەدە ئايرىيالماسلىقتىندۇر. يۈسۈپ خاس ھاجىب كەبى مۇجەددىد بىر ئالىمنىڭ ئۆز ئەسىرىنىڭ كىرىش سۆزىنى «حمد وسباس ومنت واكدي تنكري عزوجل قا كيم...»، يەنى ھەمدۇسانا، مىننەت، مەدھىيە - ئالقىشلار تەڭرى ئەززە ۋە جەللەگە بولغايكى... دېگەن خاقانىيە تۈركچىسى بىلەن باشلىغانلىقى، قۇرئان كەرىمنىڭ تەرجىمىلىرىدە تەڭرى كەلىمىسىنىڭ بىمالال ئىشلىتىلگەنلىكى ۋە بۈگۈنگە قەدەر تەڭرى ئۇقۇمىنىڭ ئىستېمالى تۈركىستان جۇغراپىيەسىدە ئۆز خاسلىقىنى ساقلاپ كەلگەنلىكىدەك بىر رېئاللىقنىڭ بۈگۈننىڭ موللا ۋە زىيالىي تائىپىسى ئوتتۇرىسىدا ئايدىڭ بىر مەسىلە بولۇپ بولالماسلىقىمۇ ئاسارەتتىن كېيىنكى پىكرىي بۆلۈنۈش، ئىلمىي چېكىنىش ۋە شالغۇتلاشتۇرۇش پىروجىلىرىدە مەيدانغا كەلگەن كۈلتۈرەل ياتلىشىشنىڭ بىر ئىپادىسى بولغانلىقتىن، شۇنداقلا مېتافىزىكىمىزغا، دۇنيا قارىشىمىزغا ئېلىپ كەلگەن بىر تۈرلۈك ئىدىيەۋى كىرىزىسىدىن باشقا نەرسە ئەمەستۇر. يەنە كېلىپ ئانا تىلىغا خام موللىلارنىڭ؛ ئىسلامنىڭ دۇنيا قارىشىغا، تىلىغا، كالامىغا، پەلسەپەسىگە قارا ساۋاتلىقىنى داۋاملاشتۇرۇپ كەلگەن يازغۇچىلارنىڭ؛ ئىسلام مەدەنىيىتىگە مەنسۇپلۇقىغا قارىماي ئۇ مەدەنىيەتنىڭ ئىلىم تىلىدىن، قىممەت قاراش ۋە ھايات قارىشىدىن يوقسۇز زىيالىي توپىنىڭ بارلىققا كېلىشىمۇ، بۇ خىل پاجىئەلىك كىرىزىسنىڭ قېچىپ قۇتۇلغۇسىز ئاپەت ئېلىشىدىكى مۇقەررەرلىكلەردىن بىرى. شۇنداقلا مەسىلىنىڭ ئىچ يۈزىنى ئەتراپلىق بىلىش ئۈچۈن ئابا - ئەجدادلىرىنىڭ كالام ۋە پەلسەپە ئەسەرلىرىدە، ئۇسۇل فىقھى تەتقىقاتلىرىدا مەخسۇس بەھس قىلىنىپ ماڭىدىغان «ئىسىم ۋە مۇسەمما ئارىسىدىكى مۇناسىۋەت مەسىلىسى»، «ئىسىم بىلەن سۈپەت ئوتتۇرىسىدىكى پەرق» قاتارلىق تەتقىقات تېمىلىرىدا سۆزلىنىدىغان: سۆزلۈك ۋە ئۇقۇم بىردەكلىكىنى قانداق ساقلاشتا قانداق نۇقتىلارغا دىققەت قىلىش كېرەكلىكى، ئاللاھ ئىسمى بىلەن سۈپەت خاراكتېرلىك تېرمىنلارنى ئىشلەتكەندە نېمىلەرگە دىققەت قىلىش كېرەكلىكى ھەققىدىكى مول قىممەتكە ئىگە پىكىر بايلىقلىرىدىن بىخەۋەر قالغان ياكى مەزكۇر پىكىر بايلىقلىرىدىن مېۋە ئۈزۈپ يېيىش سەۋىيەسىنى ھازىرلىمىغان «ئىلىم ئاشىنا»لىرىنىڭمۇ يۇقىرىقىدەك تەرەددۇدلىنىشلاردىن خالىي بولالمايدىغانلىقى ئەمەلىيەت. بۇنداق ئەھۋالدا مەسىلىنىڭ مېتافىزىك تەرىپىنى ئەقىدىۋى نۇقتىدىن قانداق ھەل قىلىشقا بولىدىغانلىقىنى ئايرىۋاشلىيالىشىمۇ ئەمرى مۇھال. مۇسۇلمان ئەجداد دەل بۇ تۈردىكى مەسىلىلەرنى فىلولوگىيەلىك نۇقتىدىن بولسۇن، ئىستىلاھ نۇقتىسىدىن بولسۇن، ئىلاھىيات ياكى مېتافىزىك ئىلمى نۇقتىسىدىن بولسۇن ھەر تەرەپلىمە ئېنىقلاپ ھەمدە ئىلمىي تارازىدىن، شەرئىي ئۆلچەمگە لايىقلاشقان ھالدا ئىدىيەسىدىن ئۆتكۈزۈپ تۇرۇپ ئاندىن ئۇنى ئىشلەتكەن ۋە ئومۇملاشتۇرغاندۇر. مانا بۇ ھېكمەت ئوچۇقىدا تاۋلانغان ئەقىل جەۋھىرىدىن نېسىۋە ئېلىشتۇر. ۋەھيىنىڭ نۇرىدا كۇفۇر جاھالىتىدىن ئۈزۈل كېسىل بولۇش، نىجاسەتنى يۇققان كىيىم بىلەن قوشۇپ كېسىپ تاشلاپ يىلتىزىدىن قومۇرۇش تۈرىدىكى يولدا ئەمەس، بەلكى يۇققان ياكى يۇقتۇرۇلغان نىجاسەتلەرنى تازىلاپ پاكلاش، شەيئىنىڭ ساپلىقىنى بۇلغىغان دۇغلارنى سۈزۈپ ساپلاشتۇرۇش يولى ئارقىلىق جەۋھەر ھالىتىگە كەلتۈرۈپ ئىشلىتىشنى، ئەسلىي قىممىتىنى ئوز ئورنىغا چۈشۈرۈپ مۇئامىلە قىلىشنى شەرىئەت قىلغان مۇھەممەد مۇستەفا سەللەللاھۇ ئەلەيھى ۋەسەللەمنىڭ يولىدا يۈرۈشتۈر. ۋەسسالام!\n-بۇرھان مۇھەممەد\n2022-06-14\nمەنبە: ئويغاقلار دۇنياسى سەھىپىسى"}
{"title": "ئەللەيلىنىۋاتامدۇق ياكى ھاڭۋاقتىلىقمۇ؟", "author": "بۇرھان مۇھەممەد (Burhan Muhammed)", "date": "2019", "tags": ["كىتاب ئوقۇش", "پىكىر", "روھىي ئاچلىق", "مىللىي ئاڭ", "زىيالىيلار", "تەنقىد"], "content": "# ئەللەيلىنىۋاتامدۇق ياكى ھاڭۋاقتىلىقمۇ؟\n\n**ئاپتورى:** بۇرھان مۇھەممەد\n\n## [كىتاب ئوقۇش ۋە ھاڭۋاقتىلىق]\nبەلكىم ئەڭ سەل قاراۋاتقان ۋە قىلىشقا رايىمىز بارمايدىغان ئىشلار، زاۋاللىقتىن قۇتۇلۇش يولىمىزنىڭ ئەڭ ھالقىلىق قەدىمى بولۇپ قېلىشى مۇمكىن. بۇنىڭغا ئىنقىلاب دەرىجىسىگە كۆتۈرۈلمىگەن مۇنداق بىر ئىشنى مىسال قىلىشقا بولىدۇ. ئۇ بولسىمۇ ئاڭلىق كىتاب ئوقۇشقا سەل قاراش. بۇنىڭدا كىتابنى قانداق ئوقۇش، قانداق كىتابلارنى ئوقۇش، زېھىننى ئېچىش، رېئاللىقنىڭ تېگىگە يېتىش، ئوقۇغان نەرسىلەر بىلەن رېئاللىقتىكى كاشىلىلارنى ھەل قىلىش ئۈچۈن يول ئىزدەش، دېگەندەك مەقسەتلەردىن خالىي بولغان ئوقۇش كۆزدە تۇتۇلغان. بۇنداق شەكىلدە كىتاب ئوقۇش ئادەمنى ھاڭۋاقتىلاشتۇرىدۇكى، پىكىرنى ئاچمايدۇ. شۇڭا ئوقۇغانمۇ، ئوقۇمىغانمۇ ئوخشاش تارازىدا بولۇپ، بىرى ياسالما، ھاياجان، ھېسسى نەرسىلەرگە ئۇدۇل ئۆزىنى ئاتىدۇ. يەنە بىرى بولسا، كىمنىڭ ئاۋازى ئۈنلۈك چىقسا، كىمنىڭ ئاتىقى يوغان، جامائىتى كۆپ بولسا شۇنىڭغا ئاغىدۇ.\n\n## [ساپالىق ئوقۇرمەن ۋە ئاپتور]\nبۇنداق توپتا پىكىرنىڭ كۈچىنى كۆرمەك تەس. ئىلىمنىڭ كۈچىنى كۆرمەك تەس. بۈگۈن بىزدە ساپالىق بىلىم ئىگىلىرى قوشۇنى تەشكىللەنمىگەندەك، يەنە ساپالىق ئوقۇرمەنلەرمۇ يېتىشىپ چىققىنى يوق. ساپاسىز ئوقۇرمەننىڭ ئاڭلىق ھالدا ياقتۇرۇپ ئوقۇيدىغان ساپالىق ئەسەرلىرى بولۇشىمۇ ناتايىن. بۇنداق ئوقۇرمەنلەر بار توپنىڭ ساپالىق ئاپتورلارنى، مىللىتى ئۈچۈن جان كۆيدۈرۈپ قەلەم تەۋرىتىۋاتقان، مىللىتىنىڭ ئوتىدا كۆيۈۋاتقان كىشىلىرى بىلەن، پاخال ئاپتورلارنى قانداقمۇ توغرا ئايرىغۇدەك ساپاسى بولسۇن! بۇنداق ئەھۋالدا، ئېنىقكى ساپالىق يازغۇچىلارنىڭ ئەسەرلىرى كۆمۈلۈپ قېلىشى، ناھايىتى ئاز بىر قىسىملارنىڭ ئوقۇشىدىن سىرت ئاساسەن تاشلىنىپ قېلىشى ئېنىق. قەدرى بولمىغانسېرى ھىممەتنىڭ تۆۋەنلىشىمۇ، ئېسىل ئەسەرلەرنىڭ جىددىي شەكىلدە يېزىلىپ سۇنۇلىشىمۇ بىر مەسىلە.\n\nقىسقىسى، روھ ئاچ، زېھىن ئاچ. ئاچلىق تويۇنۇش ئۈچۈن سۈپەت تەلەپ قىلمايدۇ. ئۇدۇل كەلگەن ئوزۇق بىلەن جان ساقلىسا بولدى. بۇ خىل ئاچلىقنىڭ ئۇلۇغۋار تەلىپى بولمايدۇ. ئۈستۈن سەۋىيە بىلەن ئىشى يوق. چۈنكى، ئۇنىڭ ئاچارچىلىق ۋەزىيىتى «سەۋىيە» دېگەن ئۇقۇم بىلەنمۇ ئىشى قالمىغان، سوراپ يەيدىغان دىۋانىدىنمۇ ئۆتە بىچارە ھالغا چۈشۈپ قالغان. چۈنكى دىۋانە جېنىدا سوراپ يەيدۇ. لېكىن ئاچلىق مۇپتىلاچىسى تاشلاپ بەرگەننى يەپ كۆنۈپ قالىدۇ. يەنى، سەۋىيە بولمىغانكەن، تەلەپمۇ بولمايدۇ.\n\n## [مىللەت، دىن ۋە پائالىيەت]\nتوغرا كىتابنى تاللاش دىت تەلەپ قىلىدۇ. ئەگەر بۇ توپلۇمنىڭ ئېغىر مەسىلىلىرى بولۇپ، بۇنى ھەل قىلىدىغان پىكىر ئىگىلىرىدىن كۈتىدىغان تەلىپى بولمىسا، قوللايدىغان، ھىمايە قىلىدىغان ۋە ئۆزلىرىگە يول كۆرسىتىشىنى تەلەپ قىلىدىغان ئوقۇرمەنلىرى بولمىسا، پىكرىي ۋە روھىي ئاچلىق نۇقتىسىدىن بۇ توپلوم تېخى ساۋات چىقىرىش باسقۇچىدا دېگەنلىكتۇر. بۈگۈن ئاتالمىش ئاكادېمىكلار، قالپاقلىق زىيالىيلارنىڭ پىكىردىن، بىلىمدىن سۆز ئىچىش ئورنىغا، گادايلاشتۇرۇلغان سەنئەتتىن سۆز ئېچىپ ئۇسۇلغا چۈشۈشلەرگە سۈكۈتتە تۇرۇۋېلىشى، قوللىشى، ھەتتا بىر ياندىن قول چىقىرىپ ھېچبىر ئەجداد تەۋەررۈكىگە يىلتىزى بارمايدىغان ئاتالمىش «دوپپا» بايراملىرىغا تەڭكەشلىك قىلىشلىرى گادايلىقنىڭ قانچىلىك قوتۇرلاشقان ھالىتىگە بېرىپ قالغانلىقىمىزنى ئەكىس ئېتىپ بېرىشى مۇمكىن. ئەگەر پائالىيەت قىلىشقا توغرا كەلسە، مىڭ يىللىق ئەنئەنىدىكى تۈنەش پائالىيىتىگە، رامزان ئىبادىتى ئۈچۈن ئالدىن تەييارلىق سۈپىتىدە ئىلمىي ياكى مەدەنىي ئۇچرىشىشلارنى ئۇيۇشتۇرۇپ تەڭكەش قىلىش مىللىي نۇقتىدىنمۇ ئەڭ يېقىن بولماسمىدى؟ مىللەت بېشىغا چۈشكەن ماتەمنىڭ تەسەللىيىسى ئەقىلنى، روھنى تەربىيەلەش مەقسەت بولماي، نەپرەتنى ئۇنتۇلدۇرىدىغان، روھنى بوشىتىدىغان، يىلتىزى يوق بىر ئىشلارغا يېتەكلەشنى قانداقمۇ مىللەت ئۈچۈن كۆيۈنۈش دېگىلى بولسۇن! كاللىغا ئورناپ كەتكەن پارادوكسلىق مەنتىقىغا قارايلى: مىللەتنىڭ دىنغا چېتىشلىق پائالىيىتى مىللىي ئىش ئەمەس. لېكىن مىللەتنىڭ مەدەنىيىتى ياكى ئاتالمىش كۈلتۈرىنىڭ ئىچىدە دىنىمۇ بار. ھەيھات....\n\nكىتاب بىلەن رېئاللىقنىڭ، ئاچلىق بىلەن تويۇنۇش ئوتتۇرسىدىكى مۇساپىنى ئاڭقىرىش، ۋەزىيىتىمىز بىلەن رېئاللىقىمىز ئوتتۇرىدىكى ھاڭنى پەرق ئېتىش، چۈشىنىش ئۈچۈن ئازراقلا ئويلىنىش يېتەرلىك، پەقەت ئازىراقلا!!!\n\nيازار: بۇرھان مۇھەممەد"}
{"title": "پاخاللاشتۇرۇلغان بايرام ئۇقۇمى ۋە تېڭىلىۋاتقان «بايرام» لار", "author": "بۇرھان مۇھەممەد (Burhan Muhammed)", "date": "2019", "tags": ["مەدەنىيەت", "ئەنئەنە", "دوپپا بايرىمى", "مىللىي كىملىك", "سۇيئىستېمال", "شىنجاڭلىشىش"], "content": "# پاخاللاشتۇرۇلغان بايرام ئۇقۇمى ۋە تېڭىلىۋاتقان «بايرام»لار\n\n**ئاپتورى:** بۇرھان مۇھەممەد\n\n## [كىيىم-كېچەك ۋە مىللىي خاسلىق]\nمىللىي خاسلىقنى گەۋدىلەندۈرىدىغان نۇرغۇن قىممەتلىك ئەنئەنىلىرىمىز، كىيىم-كېچەك مەدەنىيىتىمىز بار. بۇلارنى تەشۋىق قىلىش، تونۇشتۇرۇش، مىللىي خاسلىق ۋە مەدەنىيەت پۇرىقى كۈچلۈك بولغان ئەنئەنىلەرنى جارىي قىلدۇرۇپ مېڭىش ئەجدادلار ئىزىدۇر. ئەلۋەتتە، بىزنىڭ بۇلارنى يىلدا بىر نۆۋەت ياد ئېتىپ كىيىپ قويۇش بىلەن ئەمەس، ئىزچىل كىيىپ، خاسلىقنى گەۋدىلەندۈرۈپ تۇرۇشقا ئېھتىياجىمىز بار. بۈگۈن مەدەنىيىتىمىزنىڭ روھىنى گەۋدىلەندۈرگۈچى ئۇقۇملىرىمىز شالغۇت تەبىرلەشلەر بىلەن بۇلغانغىنىدەك، بايرام ئۇقۇمىمۇ شالغۇتلاشتى، بايرامدىكى ۋارىيانتلار بايرامنىڭ ئۆزى قىلىپ كۆرسىتىلدى. كىيىم-كېچەكتىن بايرام ئىجاد قىلىش پىكىرى بۇنىڭ تىپىك مىسالىدۇر. ئەگەر ھەقىقەتەن بايراملىق ۋە توي-تۆكۈنلەردە كىيىپ يۈرگەنلىرىمىزدىن بايرام قىلىپ مەدەنىيەت تىرىلدۈرگىمىز كەپكەتكەن بولسا، مەدەنىيىتىمىزنىڭ خاسلىقىنى جارىي قىلدۇرىدىغان نەرسىلىرىمىز كۆپ. پەقەتلا ئۇنى كۈندىلىك تۇرمۇشىمىزغا مۇناسىپ ھالەتتە ئىجرا قىلدۇرۇشنى ئىزچىللاشتۇرۇش كېرەك بولىۋاتىدۇ خالاس! ئەگەر بۇ خاسلىقلار تاشلىنىپ قېلىۋاتقان بولسا، بۇنىڭ تاشلىنىپ قېلىشتىكى ئارقا كۆرۈنۈشنى تېپىش ۋە بۇنى تەتبىقلاشنى ھەقىقىي يىلتىزى بار، نام نەسەبى ئېنىق بايراملىرىمىز سايىسىدە ئۆزلەشتۈرۈپ كۆنسەك، ئۆزىمىزدىن، ئائىلىدىن باشلاپ راۋاجلاندۇرۇپ مېڭىشقا كۈچىسەك بولىدىغان ئىشلار. ئەكسچە بۇنى ئۆز ئورنىدا قىلماي، ئەھمىيىتىگە لايىق شارائىت ۋە پۇرسىتىدە قىلماستىن تۇخۇمدىن تۈك ئۈندۈرگەندەكلا بىر ئىشلارنى مىللىي دەۋاغا، مىللىي مەدەنىيەت بايرىمىغا، ئىلاھىي ئۇلۇغۋار دەستۇر-پەرمانلارنىڭ يوليورۇقلىرىغا باغلاپ ئومۇملاشتۇرۇشقا ئۇرۇنۇپ بېقىش مىللىي خاسلىق باھانە قىلىنغان مىللىي ياتلىشىشتىن، پۈچەكلىشىشتىن باشقا نەرسە ئەمەس. شۇنداقلا ئۇچىغا چىققان ئەخمىقانىلىق ۋە مەدەنىيەت قاتلىمىنىڭ مۇھىملىق دەرىجىسىنى پەملىيەلمىگەنلىك، قىممەت فۇنكىسىيەسىنى دىتلىيالمىغانلىقتىن باشقا ئىش ئەمەس.\n\n## [بايرام ئىجاد قىلىش]\nبۈگۈن ھېيت-ئايەملىرىمىزدە، ئەنئەنىۋى بايراملىرىمىزدا كىيىدىغان نەرسىلىرىمىزنى، ئىشلىتىدىغان جابدۇقلىرىمىزنى پارچىلاپ، قارىسىغا بايرام ئىجاد قىلىشقا يۈز تۇتقان بولساق، بۇنىڭ ئىزاھاتى ئەقلىمىز گەجگىمىزگە باغلاقلىق دېگەنلىككە باراۋەر. بايرام تەنتەنىسىگە جور بولىدىغان پارچە ئەنئەنىلەرنى مۇستەقىل بايراملىق نەرسىمىز سۈپىتىدە ئېلىپ چىقىشنى مەدەنىيەت تىرىلدۈرۈش دېگىلى بولىدىغان ئىش بولسا، بۇنىڭ چېگراسىنى دوپپىغا باغلاپ قويۇشنىڭمۇ ھېچبىر ئاساسى يوق. دوپپىنى مىللىي خاسلىققا ۋەكىل بولغۇچى بايرام قىلغىلى بولغان يەردە، بۇنداق ئۆز بېشىمچىلىق بويىچە ئىش كۆرگەندە، ھازىر تاشلىنىپ قالغان، مىللىي ئەنئەنە كىيىنىشىدىن چۈشۈپ قالغان بەلۋاغ تاقاش، پىچاق ئېسىش، تور رومال ئارتىشقىچە ھەممىسىنى ئايرىم-ئايرىم بايرام دەۋالغىلى يول چىقىشى ئەقەللىي بىر ئىش بولۇپ قالىدۇ. ئەگەر بۈگۈنكىدەك دوپپا بايرىمى قىلىپ بېكىتىشنى يانپاشقا ئۇرۇپلا ھە-ھۇ قىلىپ مىللىي بايرام قىلىۋېلىش ھەمدە بۇنى «بايرام» دېگەن ئاتالغۇنى ئىشلىتىشكە سالاھىيەتلىك بىر ئىش قىلىۋالغىلى بولۇپ قالسا، ئەتىنى ياكى يەنە بىر ئاينىڭ يەنە مەلۇم كۈنىنى ئاللىقانداق بىر سىمۋوللارغا باغلاپ «مەسە-كالاچ» بايرىمى، «بەلۋاغ-پوتا» بايرىمى دەۋېلىش مۇمكىن بولىۋېرىدۇ. ھالبۇكى، بۇنداق زىل، مەسئۇلىيىتى بۈيۈك ئىشلار شۇنداقلا «دەۋېلىشلار»، ھە-ھۇ قىلىپ سەھنە ياساپ مەيدانغا ئېلىپ چىقىشلار بىلەنلا سالاھىيەتلىك بىر ئىش بولمايدۇ،-دە!\n\n## [تاجاۋۇزچىلارنىڭ پىلانى]\nبۈگۈن ھەقىقەتەن مىللىي خاسلىقنى كۈچەيتىدىغان، مەدەنىيىتىمىزنىڭ ئۆزگىچىلىكىنى نامايەن قىلىدىغان ۋە قانداقلا ئەۋزەل خۇسۇسىيەتلەر بولسا شۇنى گەۋدىلەندۈرۈش مىللىي بۇرچقا، دىنىي تەلەپكە ئايلىنىپ بولۇنغان بىر پەيت. ئەمما بۈگۈنكى كۈننىڭ ئاتالمىش مىللىي دېيىلىۋاتقان «بايرام» لىرى شەرقىي تۈركىستان خەلقنىڭ، ياكى ئۇيغۇر خەلقىنىڭ مىللىي بايراملىرى بولماستىن بەلكى، تاجاۋۇزچىلارنىڭ سىياسىتى تەستىقلىغان، ئاتالمىش شىنجاڭدا مەزگىللىك ئومۇملاشتۇرۇشقا دەستەك بېرىلگەن، ئەتەي يولغا قويۇلغان ئاتالمىش مەدەنىيەت تىرىلدۈرۈش ھەرىكەتلىرى بولۇپ ھېسابلىنىدۇ. مۇنداقچە ئېيتقاندا، تۈركلۈكتىن ياتلاشقان، ئەجدادلارنىڭ ھېچبىر ئىزىغا تۇتاشمايدىغان ياكى ھېچبىر دىنىي دەستۇرىمىزنىڭ روھىدىن ئىلھاملانمىغان، ئەكسىچە ئاتالمىش جۇڭخۇا مەدەنىيىتىنىڭ پارچىسى قىلىنىش ئوبيېكتى قىلىنغان زاماندا ئوتتۇرىغا چىققان يىلتىزسىز، پەقەتلا شەكلىيلىككە بېقىنغان بىر «بايرام» تەشۋىقىنىڭ مەھسۇلىدۇر. قارىماققا شەرقىي تۈركىستان دەۋاسىدىكى زىيالىي قاتلىمىمۇ تۈركىستان ئەنئەنىسىنى ئەمەس، بەلكى شىنجاڭلاشقان ئەنئەنىلەرنى تىرىلدۈرۈش كويىدا بولماقتا، شۇنداقلا مىللەتنى ساقلاپ تۇرىدىغىنى ناخشا-ئۇسسۇل سەنئىتىمىز دەيدىغان ئەبجەش سەنئەتنى پۇرسەت تاپسىلا سەھنىگە ئېلىپ چىقىش بىلەن كۆزگە كۆرۈنۈپ تۇرماقتا، قوللاپ قۇۋۋەتلىمەكتە. بۇنداق ھەرىكەتلەر، ئۇرۇنۇشلار ئەلۋەتتە، ئەقىلىيلىكنى ۋە بىلىمنى ئاساس قىلغان ئويغاقلار نەزىرىدىن قاچقىنى يوق. بۇنىمۇ كۆرۈپ يېتەلمىگەن ئەقىللەرنى قانداقمۇ ئۇيغۇرلۇق، مۇسۇلمانلىق ۋە شەرقىي تۈركىستانلىققا خاس مىللىي روھ يېتىلگەنلەر دېگىلى بولسۇن!\n\n## [خۇلاسە]\nئۇنتۇمايلىكى، بۇ زامان كۆزىمىزنىلا ئەمەس، ئەقلىمىزنىمۇ ئېچىشىمىزنى تەلەپ قىلىدىغان، مەدەنىيىتىمىزنى تارىخىي يىلتىزى بىلەن قوشۇپ قايتىدىن تونۇپ چىقىش، كۆز بويامچىلىقلارغا ئالدىنىپ كېتىشكە قەتئىي بولمايدىغان بىر زامان. بۈگۈنكى چاغ بىز ئۈچۈن بايرام ئوينايدىغان چاغ ئەمەس، ئەكسچە بايرام قىلىشقا ھەقلىق بولغان ئۆزىمىزگە خاس دەۋرنى يارىتىش، كۈچ يېتىشتۈرۈش، روھ يېتىشتۈرۈش، توغرا بىلىم بىلەن ئوزۇقلىنىش، بايرام قىلىشقا ئەرزىگۈدەك بەدەل تۆلەشكە تەييار تۇرۇش زامانىدۇر. شۇنداقلا، ھېچقانداق نەسىل-نەسەبى ئېنىق بولمىغان، ئاتالمىش شىنجاڭلاشقان «بايراملار» نى ئەمەس، بەلكى شەرقىي تۈركىستان تۇپرىقىدىكى خەلق ئەجدادمۇئەجداد داۋاملاشتۇرۇپ، سىستېمىلاشتۇرۇپ كەلگەن، قائىدە-يوسۇنلىرى ئۆزگىچىلىككە، سەنئەتكە ئىگە، ئىلاھىي بۇلاق سۈيىدىن ئوزۇق ئالغان ئەنئەنە ۋە بايراملارنى مۇناسىپ زامانىدا، ماكانىدا ۋە ئۆز ماقامىدا تەنتەنە قىلىش دەۋرىنى قۇرۇپ چىقىش يولىدا ھەرىكەت قىلىش زامانىدۇر.\n\nيازار: بۇرھان مۇھەممەد"}
{"title": "بازىرى چىققان سۈنئىيلىك ۋە غايىب بولغان روھ", "author": "بۇرھان مۇھەممەد (Burhan Muhammed)", "date": "2019", "tags": ["زىيالىيلار", "سۈنئىيلىك", "مىللىي روھ", "تەنقىد", "رۇقىيە تۇردۇش", "ھەقىقەت"], "content": "# بازىرى چىققان سۈنئىيلىك ۋە غايىب بولغان روھ\n\n**ئاپتورى:** بۇرھان مۇھەممەد\n\n## [ھەقىقىي ۋە سۈنئىي زىيالىي]\nخەلقىنىڭ دەردىنى ئۆز دەردى بىلىدىغان، ئۆزىگە پىچقان يول بىلەن مىللىتىنىڭ تۇتقان يولى كېسىشكەن چاغدا ئىككىلەنمەي مىللىتىنىڭ يېنىدا بولىدىغان، مىللىتىدە تەپرىقىچىلىككە، بۆلۈنۈشكە سەۋەب بولۇۋاتقان مەسىلىلەردە دادىل قەلەم تەۋرىتىش ئارقىلىق مىللەتنىڭ زېھىن ئۇپۇقىنى ئېچىشقا، ئىنقىلاب يۆنىلىشىنىڭ ساغلام مېڭىشىغا، بىرلىك ۋە ئىناقلىقنىڭ توغرا چۈشەنچ ۋە ساغلام ئىدىيە بىلەن مېڭىشىغا كۈچ قوشقان زىيالىي بۇ مىللەتنىڭ ھەقىقىي ئۆز زىيالىيسىدۇر. مەشھۇر پەيلاسۇپ سارتىرى زىيالىيلىقنىڭ خاسلىقلىرى ھەققىدىكى بايانىدا مۇنداق بىر سۆزنى قىلىدۇ: «سۈنئىي زىيالىي ھەقىقىي زىيالىيدەك، ياق، دېگەن سۆزنى قىلالمايدۇ. سۈنئىي زىيالىينىڭ دەيدىغىنى: ياق، ئەمما...»\n\n## [«ياق، ئەمما...» كېسىلى]\nشۇنداق، بىز مەۋقەسى يۇملاقتاۋۇزلىشىپ كەتكەن، قەدەمدە بىر رەڭ يەڭگۈشلەپ تۇرىدىغان، تۇراقسىز، خامېلېئون زىيالىيلىقنىلا كۆرۈپ ياشىدۇق. بۇنداق زىيالىيلىق بىزگە زۇلۇم ئالدىدا «ياق» دېگەن مەۋقەگە يېتەكلىمىدى، ھەرقاچان «ياق» دەيدىغان بىر زىيالىينىڭ ئىدىيەسى بىلەن ئۇچراشساق، ئۇنىڭ ئارقىسىغا: «ياق، ئەمما...»، «ياق، لېكىن...» دېگەندەكلەرنى ئۇچراتتۇق. بىزنىڭ دىققىتىمىز «ياق» دېگەنگە مەركەزلىشەلمەيدۇ. ئىزچىل ھالدا «ياق، لېكىن ۋە ئەمما»لارنىڭ نېمە دەيدىغانلىقىغا قىزىقىش، ھاياجانغا جور بولۇش، گويا بىرەر خەزىنە يوشۇرۇنغان سىرلىق ساندۇقنىڭ شىفرىسىنى ئېچىۋېلىۋاتقاندەك ئۇنىڭ ئىزىنى بويلاپ مېڭىپ كەتتۇق. قوي پادىسىدەك بۇنداق ئىز بويلاپ مېڭىشلار بىزگە زالىمنىڭ زۇلۇملىرىغا، باستۇرۇشلىرىغا، ئالداشلىرىغا، نەيرەڭلىرىگە، يېتەكلەشلىرىگە، ئۇنىڭ مېڭىمىزنى يۇيۇشلىرىغا، ئۇنىڭ ئۆزگەرتىۋېتىشلىرىگە، قۇللاشتۇرۇشىغا، ماڭقۇرتلاشتۇرۇشىغا، خورلۇقلىرىغا تەۋرەنمەس باش ئەگمەيدىغان روھنى، تەۋرەنمەس، يېمىرىلمەس، پۈكۈلمەس ئىرادىنى، «ياق، ياق، ياق ۋە مەڭگۇ ياق» دەيدىغان روھنى ھېچ ۋە ھېچ ئاتا قىلالمىدى. ھېلىھەم بىز ئاشۇ «ياق، لېكىن» لەرنىڭ بۇرنىمىزدىن يېتىلەشلىرىگە، ئىرادىمىزنى ئەۋرىشىملەشتۈرگۈچى ھاياجان سۆزلىرىگە، خىزمەت قىلىۋاتقاندەك كۆرۈنۈۋاتقان تۇرقى-سىياقلىرىغا ئالدانماقتىمىز. ھەتتا بىزدە، بۇنداقلارغىمۇ «ياق» دەيدىغان قەتئىيلىك بارلىققا كېلەلمىدى. ھەر قېتىم ئورنىمىزدىن قوپاي دېگەندە يەلكىمىزدىن يېنىك ئولتۇرغۇزۇپ قويىدىغان بۇ قوللارنىڭ قەيەرگە ئىشارەت قىلىشىنى كۈتۈپ، كۆزىمىزنى ۋىجدانىمىزنىڭ خىتابى چاقىرغان نۇقتىغا ئەمەس، قوللاردا ئىشارەت قىلىپ بېرىلىۋاتقان نۇقتىلاغا تېكىپ ئۆتمەكتىمىز. شۇڭا بىزدە كۆزىمىزگە ئوقۇلغان ئەپسۇنلارنى يېشىدىغان تىرياقلار بازار تاپمايدۇ، كۆزىمىزنىڭ پەردىسىنى ئاچقۇچى مەلھەملەر نەزەردىن قالىدۇ. چۈنكى، نەزەرلەر ھېلىھەم ئىشارەت قىلىنغان نۇقىتىدىن بۇرالغان ئەمەس.\n\n## [ھەقىقىي زىيالىي ئۈلگىسى]\nبۇلارنى تىلغا ئالغان ئىكەنمىز، ئەلۋەتتە، سۈنئىيلىكتىن خالىي كىشىلىرىمىزگىمۇ ئىشارەت قىلماي بولمايدۇ. بۇ خىل زىيالىيلىرىمىزنىڭ تىپىك ئالاھىدىلىكى تەمكىن، ئاز سۆزلەيدۇ، سۆزلىگەندە ھەقنى سۆزلەشكە تىرىشىدۇ. بىزگە «ياق، ئەمما...»نى ئەمەس، ئۆزىنىڭ ۋىجدانىدا چوڭقۇر ئورنىغان «ياق» نى بىزگە ئەكس ئەتتۈرۈپ بېرىشكە ئۇرىنىدۇ. ئۇ قەدەر لايىقىدا قەدىرلىنىپ كەتمىسىمۇ، ماڭدامدا بىر ئىش ئۆگىتىش ۋەزىپىسى بار سۈنئىي زىيالىيلاردەك توپلۇمنىڭ دىققەت نەزەرىگە، ئېلىنىشكە نائىل بولالمىسىمۇ، ھەتتا ھەر بىر مىللەت ئەزاسى قەدىرلەپ ئوقۇشقا ئەرزىيدىغان پىكىرلىرى ئوقۇلماي، مۇلاھىزە قىلىنماي كەتسىمۇ ئۆزىدىكى بىر كىشلىك ئۇيغۇرلۇق روھىنى نامايەن قىلىشتىن توختاپ قالماي، «ياق» روھىنى ئەمەلىيىتى بىلەن ئورۇنداپ ياشاشتىن ھارماي كېلىۋاتقان ھۆرمەتكە سازاۋەر زىيالىيلىرىمىزمۇ يوق ئەمەس. ئەگەر مۇشۇنداق بىر زىيالىيىمىز بولۇپ، ئۆرنەك كۆرسىتىشكە توغرا كەلسە بۇنىڭغا يازغۇچىمىز ۋە مىللىي مۇستەقىللىق يولىدا پىداكار جەڭچىلىرىمىزدىن بىرى بولغان رۇقىيە تۇردۇش خانىمنى كۆرسىتىش مۇناسىپ بولسا كېرەك. زىيالىيلىرىمىز ئىچىدە ئوقۇشقا تېگىشلىك ئەسەرلەر تىلغا ئېلىنسا، مەن يەنىلا بۇ روھقا ئىگە كىشىلەردىن رۇقىيە تۇردۇش خانىمنىڭ ئەسەرلىرىگە دىققەت بىرىش كېرەك دېگەننى تەۋسىيە قىلىمەن. ئەسەرلىرى ئىچىدە «قايتا شەكىللەندۈرۈلۈشتىن قايتا شەكىللەندۈرۈشكە» ناملىق ئەسەر ھەقىقىي زىيالىيلىق ئوبرازىنى نامايەن قىلغان، سۈنئىيلىكتىن يىراق ئەسەرلەردىن دېيىشكە بولىدۇ. ئەگەر بۇ مىللەتنىڭ زىيالىيلىرى ئىچىدە، مىللىتىنىڭ دىنى، تىلى ۋە مەدەنىيىتىگە ھۆرمەت قىلىشنى بىلگەن، ئىدىيە نۇقتىسىدىن شالغۇت ئىدىيەلەردىن خالىي بولۇشقا تىرىشقان، ھەتتا ئۆز مەدەنىيىتى ۋە مىللىي مەپكۇرەگە ئۇيغۇن كەلمەيدىغان نەزەرىيەلەرگە قارىتا «تۇتىيا بىلىپ قوبۇل قىلىپ ئەكىرىش» تەك سۈنئىي زىيالىيلىق يولىنى ئەمەس، تەنقىدىي پوزىتسىيە تۇتۇشتەك جاسارەتنى كۆرسەتكەن ئەسەرلەر بار دېسەك، رۇقىيە خانىمنىڭ مەزكۇر ئەسىرى ئۆرنەك قىلىپ كۆرسىتىشكە مۇناسىپ بولۇشى مۇمكىن.\n\n## [خۇلاسە: سۈنئىيلىكنى پاچاقلاش]\nتوپلۇمىمىز قوچۇلۇشقا قاراپ يۈزلىنىۋاتىدۇ. بۇنداق پەيتتە توپلۇم ئەزالىرىنىڭ كۆزىنى ئوچۇق تۇتۇشى، زېھنىنى سەگەك تۇتۇشى زۆرۈر. دېمەكچىمىزكى، مىللەتنىڭ قەلەم ۋە پىكىر ئەربابلىرىنىڭ مىللەتنىڭ زېھنىنى ئىچىش خىزمىتىدە ئاكتىپ بولۇشى، قايمۇقتۇرۇش كۆزلىنىۋاتقان ئاكتىپ پائالىيەتلەرگە تىرياق سۈپىتىدە ئوتتۇرىغا چىقىپ ساغلام پىكىرلەرنىڭ قانات يېيىشىغا خىزمەت قىلىشى مىللىي ۋە ۋىجدانىي بۇرچ بولۇپ قالدى. شۇنىڭدەك توپلۇمنىڭمۇ سىلكىنىدىغان، ئۆزىنىڭ ساغلام كىشلىرىنى تونۇيدىغان، پەرق ئېتىدىغان ۋە پەرقىگە بېقىپ سەھنىدىن ئورۇن بېرىدىغان ساپا يېتىلدۈرىدىغان ۋاقتى كېلىپ ئۆتۈپ كەتتى. بار بولۇش ياكى يوق بولۇش كۈرىشى بېرىۋاتقان بولساق، ئۈمىدىمىزنى قۇرۇپ چىقىش يولىدا ھەمكارلىشىش، سەپسەتە ئۈستىدە مەيداننى ئېنىق ئايرىش ۋە ھەممە ئۆزىنىڭ ئىمانىنىڭ، ۋىجدانىنىڭ ساداسىغا قۇلاق سېلىپ ھەرىكەت قىلىش بۇ مەۋجۇتلۇق كۆرىشىنىڭ ئۇتۇقلۇق قەدەملىرىدىن بىرى بولغۇسى.\n\nدىققەت! سۈنئىيلىكنى پاچاقلاپ تاشلاش، ھەقىقەتكە ۋە ھەقىقىيلىققا قاراپ ئىلگىرىلەش يولى ئۆز كارۋىنىنى سەرۋانلىرى بىلەن قوشۇپ كۈتمەكتە.\n\nيازار: بۇرھان مۇھەممەد"}
{"title": "چەمبىرەك ئەپسۇنىغا مەھكۇم بولغان «باش»لار", "author": "بۇرھان مۇھەممەد", "date": "2021-03-28", "tags": [], "content": "# چەمبىرەك ئەپسۇنىغا مەھكۇم بولغان «باش»لار\n\nتارىخىي شارائىتلاردا قولدىن كەتكەن پۇرسەتلەرمۇ، ئېرىشكەن ئۇتۇقلارمۇ تارىخىيلىققا ئىگە بولىدۇ. ئەپسۇس، پۇرسەتلەردە قانداق ئىشلار بىلەن ئىز قالدۇرۇشنى پەملىيەلمەسلىك، قانداق ئىشلار بىلەن يۈزىنى تۆكۈۋېلىشتىن، دۈشمەن ئالدىدىكى ئوبرازنى بۇزۇۋېلىشتىن ساقلىنالماسلىققا دىققەت قىلىشنى ئۆگىنىپ بولالمىغان تەشكىلاتچىلىق ئەنئەنىسى، زەي باسقان «قارشى تۇرۇش» ئەندىزىلىرى سىياسەت كوچىسىدا تېنەپ يۈرگەن ۋە بۇ كوچىنىڭ نېنىنى يەپ كۈن ئۆتكۈزۈپ كۆنگەنلەرنىڭ نە ئەقلىنى، نە دىتىنى ئېكەكلىگىنى يوق. چۈنكى ئادەت كۆنۈككەندە ئىبادەت تۈسىنى ئېلىشقا باشلايدۇ. ئادەتكە كۆمۈلۈپ ياشاش كىشىلىك خاراكتېرنى بەئەينى قەبرىستاندىكى ئۆلۈكلەرنىڭ ۋەزىيىتىگە مەھكۇم قىلىدۇ، يېڭىلىق يارىتىش ياكى يېڭىلىقنى قوبۇل قىلىش ئېڭىنى داتلاشتۇرۇپ كىشىلىك زېھنىيەتنى چىرىتىدۇ، ھەرىكەتچانلىقتىكى روھىي تىرىكلىكنى كاردىن چىقىرىدۇ. تىرىك روھلۇق كىشىلىكنى تىرىكتاپ جانباقتىلىققا ئۆزگەرتىۋېتىدۇ. پىرىنسىپتا پۇختىلىقى دەز كەتكەن، مېتودىدا يېڭىلىق يارىتىش قابىلىيىتى گاللاشقان سىياسەتچىلىك شاخمات تاختىسىدىكى پىچكا بىلەن تەقدىرداش بولۇشقا مەھكۇم. توغرا مەيدان ۋە مەۋقە ئاساسىدا، دەۋا نىشانى ۋە غايىسى ئاساسىدا ئىتتىپاقداش ياراتماستىن، ئەكسىچە داستىخانداشلىقتىن ئىتتىپاقداش ئىزدەشكە كۆنۈكۈپ كەتكەن، ھەق - ناھەق ئۆلچىمى كىشىلىك شەخسىي ھېساب - كىتابلارغا قاراپ بۇرۇلۇش ھاسىل قىلىدىغان پائالىيەتچىلىكتىن،  دەۋادىن ئالغان ئىمتىياز ئارقىسىغا ئۆتىۋېلىپ تۇرۇپ دوست - دۈشمەن بەلگىلەيدىغان جانباقتى سىياسەتچىلىكتىن مىللەتكە خەيرلىك كەلمەيدۇ.  ئۆتمۈشىدىن ئۇدۇم قالغان ۋە ھېچ ئىسلاھ قىلىنمىغان قارشى تۇرۇش نامىدىكى رىياكار پائالىيەتلەرنىڭ ئوسمىسىنى تەڭشەش چاغلىق تۈزىتىلىش ئېلىپ بېرىش تۈگۈل زۇلۇم كۈچەيسىمۇ، كۈچەيمىسىمۇ، قىرغىنچىلىق يوشۇرۇن بولسىمۇ، ئاشكارا ھالەتكە ئۆتسىمۇ بىر خىل رىتىمنى داۋاملاشتۇرۇپ كېتىۋېرىشى غەلىتىلىك. شۇنداقلا بۇنى نورمال ساناشنىڭ ئۆزىمۇ بىر بىنورماللىقتۇر.\n\nتاجاۋۇزچىلارنىڭ زۇلۇم ۋە قەتلىئاملىرى چېكىگە يېتىپ ۋە ھەتتا پاش بولۇپ يوشۇرالمايدىغان دەرىجىگە ئۆتكەن بۈگۈنكىدەك كۈندە خەلقئارا سەھنىدە دەلىل - ئاساسىمىز كۈچلۈك تۇرۇپ دۈشمەننىڭ كۆزىگە تىكىلىپ تۇرۇپ نەپرەت ئىپادىلەيدىغان پۇرسەتنى ھاۋاغا مۇش ئاتقان پەدىسىگە ئۆتكۈزۈۋېتىشىمىز، مېدىيا كۈچىنى سەپراسقا كەلتۈرگۈدەك قارشىلىق مەيدانغا كەلتۈرۈش ئارقىلىق تەشۋىقات كۈچىنى پايدىمىزغا ئىشقا سېلىش ئىمكانىيەتلىرىمىزنى يېپىق تام ئىچىدە ئاخبارات ئېلان قىلىشلارغا، ھويلا - ئاراملىق پېشايۋان «ساراي»لاردا ئېچىپ زېرىكمەيدىغان «يىغىن»لارغا تېگىشىۋېتىش بىلەن كۇپايىلىنىۋاتقانلىقىمىز ھالىمىزنىڭ چاغلىقلىقىنىلا كۆرسەتمەستىن، يەنە دۈشمەن ئالدىدىكى ھەيۋىتىمىزنى مايمۇنلاشقان تەلەتىمىز بىلەن قاتمۇقات چۈشۈرۈۋاتقانلىقىمىزنىڭ ئىپادىلىرى ئىكەنلىكىنى كۆرسىتىپ ئۆتمەي بولمايدۇ. ئەگەر بىز  باشلىنىشى شوئار، ئوتتۇرىسى قارغىش نۇتۇقى، ئاخىرى دۇئالىق يىغا - زارە بىلەن تۈگەللىنىدىغان ئۇدۇملىشىپ كەتكەن نامايىش شەكىللىرى بىلەن بوسۇغىمىزغا كەلگەن دۈشمەننى تەمتىرىتىمىز دەپ ئويلاپ قالغان بولساق، قىلىۋاتقان قىرغىنچىلىقىغا جاۋاب قايتۇرۇۋاتىمىز دەپ قالغان بولساق، بىز تېخى نەپەس ئېلىۋاتقان زاماندا راستتىنلا ياشاۋاتقانلىقىمىزدىن گۇمانلىنىپ باقساق بولىدۇ. قىلىۋاتقانلىرىمىزنىڭ زۇلۇمغا قارشىلىق كۆرسىتىش ئەمەس، ئەكسىچە دۈشمەننىڭ چىرايلىق مېھمانغا كېلىپ، يەنە چىرايلىقچە ئۇزاپ كېتىشىگە ھەسسە قوشىدىغان ئىشلار بىلەن پايپېتەك يۈرگەنلىكىمىز بولۇپ قالغانلىقىنىڭ پەرقىگە يېتىشىمىز كېرەك. خىتاي قانخورى بىلەن ئوخشاش بىر شەھەردە تۇرۇپمۇ تەبەسسۇم ئىلىكىدە باغچىلىق ھويلا - ئاراملاردا رەسىم چۈشۈپ تارقىتىشنى بىئەپ ھېس قىلماسلىقلار، ئۈستەل ئەتراپىدىكى بەخىرامان يىغىلىشلارنى «يىغىن» نامى بىلەن مىللەتكە خىزمەت دوكلاتى شەكلىدە تارقىتىشنى تاكتىكا چاغلاشلار، خىتاينىڭ دەرۋازىسى ئالدىغا بارغۇزماسلىق ئۈچۈن سېلىنغان ئېمىزگۈگە ئالدىنىپ ئاتالمىش «ئاخبارات يىغىنى» ئۇيۇشتۇرۇش بىلەن مىللەتنىڭ كۆيۈۋاتقان يۈرەك دەردىگە مەلھەم بولۇۋاتقاندەك كۆرۈنۈشلەر كىشىنى تەئەججۈپكە سالىدۇ. ئەجەبا، ئۆزىمىزنىڭ چەكلىك بولغان غەيرى رەسمىي سەھىپىلىرىدە، بۇلۇڭ پۇچقاقتا چەكلىك تارقىلىشچانلىققا ئىگە شەخسىي خەۋەر سەھىپىلىرىدىن ئېشىنمايدىغان، تارقىلىشى پۈتۈنلەي قاماللىق ئاستىدا ئۇيۇشتۇرۇلغان، ئۆزى كۈلۈپ ئۆزى يىغلاپ تۈگەيدىغان تىياتىر خاراكتېرلىك «ئاخبارات يىغىنى»نىڭ مىللىي دەۋاغا قانچىلىك ئەھمىيىتى، دۈشمەنگە نىسبەتەن قانچىلىك زەربىسى ياكى ئېتىبارى بولماقچىدى؟!\n\nقەدىمكىلەرنىڭ «قانداق بولساڭلار، شۇنداق باشقۇرۇلىسىلەر»، دېگەن داھىيانە سۆزى بۈگۈنكى كۈچ ۋە ئېتىبارنى مىللەتنىڭ قوللىشىدىن ئالماستىن، مىللەت نامىنىڭ ھەققى - ھۆرمىتى بەدىلىگە كەلگەن ئازغىنە ئىمتىيازغا رام بولۇپ كېتىۋاتقان، مىللەت مەنپەئەتىنى قارشىسىدىكى ئىدارىچىلەرنىڭ ئىستەكلىرىنىڭ سايىۋىنى ئاستىغا بوسۇرۇپ بېرىشنى ئۆزلىرىگە ۋە بۇ مىللەتكە راۋا كۆرۈۋاتقان «تەشكىلات» ئاتلىق تائىپىلىرىمىز ئۈچۈن ئاگاھلاندۇرغۇچى سىگنال بولۇشى لازىم. ئوخشاش دەۋانىڭ يولىدا كېتىۋاتقان بىر سىياسەتچىنىڭ سەپەرۋەرلىكى توختىتىلىپ نەزەربەنتكە ئېلىنىشى، مەزكۇر تائىپىمىزنىڭ بولسا تۆت تال كامېرا ۋە بىر نەچچە مۇخبىر بىلەن ئورۇنلاشتۇرۇلغان كىچىكلا بىر زالدا دەيدىغانلىرىنى دېگۈزۈپ ئىس - بۇسىنى چىقارماي يولغا سېلىنىپ قويۇلۇشى ئارقىسىدا مىللەتكە ۋاكالىتەن سىياسەت قىلىۋاتقان تائىپىلىرىمىزنىڭ ئىدارىچىلەر قولىدا قايسى دەرىجىدە ئېتىبارغا ئىگە ئىكەنلىكىنى كۆرۈۋالماق تەس ئەمەس. مىللەتكە ۋەكىل سۈپىتىدە سەھنىدە يۈرۈۋاتقانلارنىڭ بۇ قەدەر قەدىرسىزچە ئوينىتىلىشى، ئەخمەق قىلىنىشى، شۇنداقلا ئۇلارنىڭمۇ بۇنى سەزمەي بەخىرامان ھويلا - ئاراملىق ئۆيلەردە كۈلكە - تەبەسسۇم بىلەن يىغىن ئېچىپ تارقايدىغان دەرىجىگە بېرىپ يېتىشىدە ئۇلارنىڭ ئۆزلىرىدىن باشقا ھېچكىمدىن قاباھەت ئىزدەشكە بولمايدىغانلىقىنى مۇەييەنلەشتۈرۈشكە بولىدۇ. سىياسەتتە ئۆزىگە قارىتا ئوينالغان ئويۇنغا قانداق پاس چىقىرىشنى، بىر ئىشتىن قۇربانلىق ياكى بەدەل ئىستەلگىنىدە، قارشىلىقىدا نېمىنى قومۇرۇش ياكى چەنلەشنى، دەڭسەش ۋە مۆلچەرلەشنى، ئاددىي تىجارەت تىلى بىلەن ئېيتقاندا سودىلىشىش قائىدىسىنى بىلمەيدىغان قارا قۇرساق سىياسەتچىلىك باش كۆتۈرگەندە، مىللەتنىڭ ئېتىبار ۋە ئابرۇي دەرىجىسىمۇ مەزكۇر باش بولۇپ كۆرۈنگەنلەرنىڭ تەننەرخىدە مۇئامىلىگە ئۇچراشتىن قاچالمايدۇ. دېمەك، قاباھەت يەنىلا ئۆزىمىزدە. نېمە ھالغا چۈشۈپ قالغانلىقىمىز ۋە نېمىگە ئايلىنىپ قالغانلىقىمىزنى ئاڭقىرىماي بىمەنە فانتازىيەلىرىمىزگە غەرق بولۇپ ياشاۋاتقانلىقىمىزدىدۇر. قانداق بولساق شۇ بويىچە بۇرنىمىزدىن يېتىلىۋاتقانلىقىمىز ئېنىقكى، بىزنىڭ كىملەرنىڭ ۋەز - تەشۋىقاتلىرىغا مەستخۇش بولۇپ قېلىۋاتقانلىقىمىز، شۇنداقلا ئۇلارنىڭ قانداق سىياسەتمەنلەرنىڭ قوتىنىغا قامىلىپ ياشاۋاتقانلىقى، سىياسەتمەنلەرنىڭ بولسا، قايسى نەرختە ئىدارىچىلەرنىڭ سايىۋىنى ئاستىدا جان بېقىۋاتقانلىقى قاتارلىقلارنىڭ ھەممىسى بىر - بىرىگە زەنجىرلەشكەن مۇناسىۋەتلەر تورىدۇر. ئەجدادلىرىمىزنىڭ «ھارۋىنى مۈشۈككە قاتسا كات ئاستىغا سۆرەر» دەپ ئېيتقىنىدەك، بىزگە ۋەكىل بولۇۋاتقانلارنىڭ قانداقلىقى بىزنىڭ نېمە قىسمەتكە يولۇقۇشىمىز ۋە قانداق مۇئامىلىگە ئۇچرىشىمىزنى بەلگىلەپ قويىدۇ. ھۆرمەت - ئېتىبار بار يەردە، قەدىر - قىممەت قوغدىلىدۇ. ھۆرمەت - ئېتىبار يوقىغان جايدا بولسا، قەدىر - قىممەتنىڭ قوغدىلىشىدىن سۆز ئېچىش بەسى مۈشكۈل. قوغداشقا ئېرىشەلمىگەن قەدىر - قىممەت خالىغاندا كېلىشىمنىڭ قۇربانى، خالىغاندا كېچىلەپ باستۇرۇپ كېلىپ تۇتۇشنىڭ تەييار ئولجىلىرىغا ئايلىنىشتەك قىسمەتلەرگە ئۇچراپ تۇرۇشتىن خالىي بولالمايدۇ. چۈنكى، سەن قەدىر - قىممىتىڭنى قوغدىيالايدىغانلارنى باش تاجى قىلىپ تاللاشنى بىلمىسەڭ، باش تاجى بولغانلاردىكى ئاينىشنىڭ ۋابالى ساڭىمۇ چاچرىماي قالمايدۇ. سايلانغان باشلاردا مىللەتنىڭ كۈچىنى ۋە ھىممىتىنى كېچىك ساناش باش كۆتۈرسە، مىللەت تەقدىم قىلغان باشتىكى تاج بىلەن باشقىلار كېيدۈرگەن چەمبىرەكنى ئايرىغۇدەك دىت بولمىسا، مەزكۇر يولباشچى ئاتلىقلارنىڭ چەمبىرەك ئەپسۇنى بىلەن باشقۇرۇلىدىغان بولۇش ۋەزىيىتىگە مەھكۇم بولۇشى، يانالماس پاتقاققا پېتىپ قېلىشى ھېچ گەپ ئەمەس. ئەگەر بىر مىللەتنىڭ ساھىبلىقىغا مۇشەررەپ بولغان رەھبەرىيەت توپى تاج ئورنىغا چەمبىرەك ئەپسۇنى بىلەن ئىش كۆرىدىغان دەرىجىگە چۈشۈپ قالغان تەقدىردە، مىللەتنىڭ نە قەدىر - قىممىتىدىن، نە ئىززەت ئابرۇيىنىڭ قوغدىلىشىدىن خاتىرجەم بولۇش ئەسلا مۇمكىن بولمايدۇ. چۈنكى، مىللەتنىڭ ئېتىبار ۋە قەدىر - قىممىتى رەھبەرىيەتتىكىلەرنىڭ نەرخى بىلەن باھالىۋېتىلگەن. مىللەتنىڭ ئەتىۋارلىقىمۇ، مېھمانلىق سۈپىتىمۇ قارشى تەرەپ نەزىرىدىكى جانباقتىلىق ۋە تەييارتاپلىقلار تۈپەيلى تۆردىكى ئورنى پەگاھقا يۆتكىۋېتىلگەن ھەمدە شۇنىڭغا قاراپ مۇئامىلە قىلىنىدىغان ھالغا كېلىپ قالغان بولىدۇ. ئۇنداق ئەھۋالدا، ۋاكالىتەن ئېلىنغان سۆز ۋەدىلەرنىڭ، پىنھان چاغلاردا تۈزۈشكەن ئەھدىلەرنىڭ گېزى كەلگەندە ئېتىبارغا ئېلىنمايۋاتقانلىقىنىڭ سەۋەبىمۇ مەلۇم بولىدۇ. شۇنداقلا دادىل سۆزلەيدىغانلارنىڭ ئەمەس، سېنىڭ ۋە ساڭا قانات - قۇيرۇق بولۇۋاتقانلارنىڭ باشلامچى رەھبەرىيەت شەكلىدە يۆلەپ تۇرغۇزۇش ئوبيېكتى بولۇۋاتقانلىقىنىڭ،  قونچاق رەئىس، قونچاق تەشكىلات قاتارلىقلارغا ئايلاندۇرۇلۇشىنىڭ سىرىمۇ ئۆز - ئۆزىدىن مەلۇم بولغان بولىدۇ. بۇلارنىڭ ھەممىسى نېمىنىڭ ئىپادىسى؟ ئەگەر بۇنى بىرلا سۆزگە يىغىنچاقلىغاندا دەۋانىڭ ساختىلىشىۋاتقانلىقىنىڭ ئىپادىسى، دېيىشكە بولىدۇ. خۇددى مەشھۇر سىياسىيون ۋە مۇتەپەككۇر ئەلى ئىززەت بېگوۋىچ ئېيتقاندەك: «كۈرەش ساختىلىشىشقا ۋە ئۆز - ئۆزىنى ئالداشقا چۈشكەندە ساختا دىن بىلەن ئۆزئارا قول بېرىشىپ ئۆتۈشكە باشلايدۇ».\n\nبېگوۋىچنىڭ تەجرىبىلىك سىياسىيون، بىر مۇسۇلمان رەھبەر ۋە مۇتەپەككۇر سۈپىتىدە ۋەتەن مۇجادىلىسىدە خاتىرىلەپ قالدۇرغان، ھايات - تەجرىبىلىرىدە يەكۈنلەپ چىققان بۇ قىممەتلىك خۇلاسىسى نەقەدەر توغرا ئېيتىلغان ھە! ئەھۋالىمىزدىن قارىغاندا، تارىخ تەكرارلىنىدۇ، دەپ تۇرۇپ تەكرارلىقلارنى قايتا - قايتىلاپ تارىخقا پۈتۈپ ماڭىدىغان كوللېكتىپ دېۋەڭلىشىش ۋەزىيىتىمىز يەنە بىر مەھەل، ھەتتا بىر نەچچە ئەۋلاد بازار تاپىدىغان ئوخشايدۇ. خەيرىيەت!!!\n\n**−بۇرھان مۇھەممەد**\n*2021-03-28*\n\n---\n**مەنبە:** ئويغاقلار دۇنياسى سەھىپىسى"}
{"title": "ھەزىلگە يۇغۇرۇلغان رەزالەت", "author": "بۇرھان مۇھەممەد", "date": "2022-02-13", "tags": [], "content": "# ھەزىلگە يۇغۇرۇلغان رەزالەت\n\nبەزىلەرنىڭ گېپىچە «lost» سۆزىنى غايىب بولغان دەپ ئالسا ئەرەبچە بولغان بولۇپ قالارمىش، «يوقالغان» دەپ ئالسا ئاندىن ئۇيغۇرچە بولارمىش. يەنى «غايىب» دەپ ئالماسلىقنىڭ باھانىسى سۆزنىڭ يىلتىزى ئەرەبچە بولغانلىقىمىش، «يوقالغان» دەپ ئالسا ئۇيغۇر تىلى يوقالمىغانلىقنى ئىپادىلىگەن بولارمىش. توۋا، ئەستەغپىرۇللا!!! تىل فاشىستلىقىنى ۋەتەندە مەجبۇرىيلىقتىن دېدۇق، بۇنى ئەمەلگە ئاشۇرغانلارنى تىل قاسسىپى دېدۇق. ئۇنداقتا مەجبۇرلۇقتىن سۆز ئىچىش مۇمكىن بولمايدىغان چەتئەلدىكى تىل قاسساپلىقىنى، سۆزلۈك فاشىستلىقىنى نېمە دېگۈلۈك؟ خالىسانە ماڭقۇرتلۇقمۇ ياكى ياتنىڭ پوقىغا تېيىلىش ئىشتىياقىنىڭ تىراگېدىيەلىك نەتىجىسىمۇ، بىلىپ بولمىدى. ئەمما ھەۋەسكار تىلشۇناسلىقنىڭ ھامان سۈيى چىقماي قالمايدىغانلىقىنى كۆرەر بولدۇق. بىر سۆزنى تەرجىمە قىلىشتا سۆز تەرجىمىسىنىڭ ئۇدۇل لۇغەت مەنىسىگە چۈشۈشىلا ئەمەس، مەزكۇر سۆزلەرنىڭ ئاتالغۇ بولۇش ياكى بولماسلىقى نۇقتىسىدىن ھەمدە ئاپتورنىڭ مەزكۇر سۆزنى قوللىنىشىدىكى مۇددىئانى يورۇتۇشتا ئۇيغۇنلاشقان ياكى ئۇيغۇنلاشمىغانلىق نۇقتىسىدىن كۆزىتىلىپ تەرجىمە بېرىلىدۇ. تەرجىمە قىلغاندىمۇ ئىككىنچى تىلدىكى سۆز ئىمكانىيەتلىرى ئىچىدىن مۇناسىپ سۆزنى تاللاشنىڭ ۋە ئۆرۈلگەن تىلدىكى مەقسەتنى يورۇتۇپ بەرگەن بولۇشنىڭ مۇھىم ئورۇندا ئىكەنلىكى تەرجىمىچىلىكنىڭ ئاددىي قائىدىلىرىدىندۇر. ھالبۇكى، تەرجىمىدە مەلۇم سۆز ئۈچۈن ئىككى تەڭداش مەنىدىكى سۆز تېپىلدى دېگەندىمۇ تەرجىماننىڭ قايسى سۆزنى ئىشلىتىش ئەركىنلىكى بولغاندىن سىرت ئۇنىڭ تاللىغان سۆزنى ئىشلىتىشىدىكى چىقىش نۇقتىسى قانداقتۇر ئۆز تىلىنىڭ ئىچىدىن بىرىنى ئۆز كۆرۈپ يەنە بىرىنى ئۆگەي قىلىۋېلىش، ياكى ئۆز خىيالىچە ئايرىمىچىلىق قىلىپ تۇرۇپ ئۆز دەپ قارىغاننى ئۆگەيلىگەندىن ئالدىنقى ئورۇنغا قويۇپ ئۆگەي كۆرگەننى يەكلەش خاھىشىنى ئەكس ئەتتۈرۈش بولماسلىقى، بەلكى ئانا تىل قامۇسىغا تەۋەلەشكە بولىدىغان بارلىق سۆزلەر ئىچىدىن ئاغدۇرۇلغان تىلدا دەل ۋە ئېنىق مەنىنى ئىپادىلەشكە قايسى سۆز ياكى ئاتالغۇ باب كەلسە شۇنى ئالدىنقى ئورۇنغا قويۇشى كېرەك بولىدۇ. بولمىسا تىل ئىرقچىلىقىدىن، فاشىست زېھنىيەتنىڭ ئاسارىتىدىن ئوزۇقلىنىشتەك تىل ۋاباسىدىن زەرەتلىنىش ۋە ئوقۇرمەنگىمۇ بۇ مەشئۇم ۋابانى يۇقتۇرۇپ قويۇش ھېچ گەپ ئەمەس. غەرب كولونيالىزم زېھنىيىتىنى مول ئۇچۇر ۋە بىر تەرەپلىمە ئىدىيەلەر بىلەن تەمىنلەشكە خىزمەت قىلغۇچى غەرب ئوريانتالىزمىنىڭ تىپىك خاسلىق ۋە خۇسۇسىيىتىنى ئۆزىدە قويۇق مۇجەسسەم قىلغان «يوقالغان مەرىپەت» ئاتلىق ھەجىملىك ئەسەرنىڭ ئىسمىنى «يوقالغان» ياكى «غايىب» دەپ تەرجىمە قىلىشتا ئوقۇرمەن ۋە تەرجىمە مەسئۇللىرىنىڭ ئىنكاسلىرىدىن قارىغاندا، ئاڭلىق ئوقۇرمەن توپىدىكى ھۇشيارلىق ۋە ئوقۇرمەنلىك مەسئۇلىيەتنىڭ ئىپادىلىرىنى كۆرسەك، تەرجىمە مەسئۇللىرىدىكى تىل قاسساپلىقىدىن ئۆتە تىل ئىرقچىلىقى ۋە ئۆز تىلىغا بولغان ھەزىلكەشچە تۇتۇملىرى، بىپەرۋالىقلىرى كىشىنى ئېچىندۇرماي تۇرالمايدۇ. ئەلۋەتتە بىز توغرۇلۇق چەتئەللىكلەر كىتابلا يازسا ئاۋام بىلەن تەتقىقاتچى ئوتتۇرىسىدىكى بوشلۇقنى، ئەسەرنىڭ خاراكتېرىنى دەڭسىمەيلا ھاياجان ئىچىدە تەرجىمە قىلىۋالىدىغان ئادىتىمىز تۈرتكىسىدە تىلىمىزغا ئاغدۇرۇلۇشى، بولۇپمۇ ئەسەرنىڭ تەتقىقات سۈپىتىدە ئىنگلىزلارنىڭ تۈركىستان جۇغراپىيەسىنى، جۈملىدىن بىزنى ئۆز ئىچىگە ئالغان دەسلەپكى ئىزدىنىش ئۇرۇنۇشى بولۇشى، شۇنداقلا ئەسەرنىڭ ئوتتۇرا ئاسىيادا گۈللەنگەن بىر دەۋرنى مەركەز قىلىپ كەڭ كۆلەملىك تەتقىقات (ئەمەلىيەتتە بۇنى بىر تۈرلۈك ئىدىيەۋى ئوپېراتسىيە دېگەن تۈزۈك) سۈپىتىدە يېزىلغان ئەسەر بولغانلىقى نۇقتىسىدىن ئۇيغۇرچىغا ئاغدۇرۇلۇشى، پەرقلىق پىكىرلەر بىلەن ئۇچرىشىش كۆزلەنگەنلىكى نۇقتىسىدىن چۈشىنىشكە بولىدىغان رېئاللىق بولسىمۇ، ئەمما تەرجىمىگە بارمىقى تەگكەن «شۇناس»لارنىڭ ئانا تىلغا بولغان قاسساپچە تۇتۇم، فاشىستچە زېھنىيەتنىڭ يالدامىلىرىنىڭ كۆرۈنۈشلىرىنى سادىر قىلىۋاتقانلىقى، يەنە كېلىپ بۇنى قالپاقلىق تىلشۇناسلارنىڭ پايخان قىلىشتا رول ئېلىشى ئاددىي قاراشقا، كۆز يۇمۇپ ئۆتكۈزۈشكە بولمايدىغان نۇقتىدۇر. ئەگەر بىز جاھالەت ئۇقۇمىنى ئوقۇش ۋە مەلۇمات ئامبىرىغا ئايلىنىشنىڭ قارىمۇقارشىسىنى كۆرسىتىدىغان ئۇقۇم بولماستىن ئاڭ - ساپادىكى زىللىق، ئۆتكۈرلۈك ۋە چوڭقۇرلۇققا كىرەلەيدىغان ئاڭلىقلىق، شۇنداقلا ھەقىقەت ۋە سەپسەتىنى پەرقلەندۈرگۈچى پاراسەتكە چېتىلىدىغان زېھنىيەتكە ئالاقىدار بىر ئۇقۇم دەپ قارىساق، شۈبھىسىزكى، تىلنى قىرقىپ يوقىتىش بىلەن يەكلەپ يوقىتىش ئوتتۇرىسىنى ئايرىيالمىغۇدەك دەرىجىدىكى ئاڭقاۋ زىيالىيلىقنىڭ پالاكەتلىك ئىكەنلىكىنى كۆرۈپ يەتمەي بولمايدۇ. بۇ تۈر زىيالىيلىقتىن خۇددى ئەسەرنىڭ ئىسمىدىكى «ENLIGHTENMENT» سۆزىنىڭ ئايدىڭلىنىش ياكى ئەسلىدىكى يىلتىز مەنىلىرىدىن بىرى بولغان ئويغىنىش قاتارلىق مەنىلىرىنى خاتا ھالدا «مەرىپەت» دەپ تەرجىمە قىلىشنىڭ ئاتالغۇ ۋە ئۇقۇم جەھەتتىكى زىيىنىنى پەرقلەندۈرمىگىنىگە ئوخشاشلا ياتنىڭ دېپىدا ئۇسسۇل ئويناشتىن ھالقىيالمىغان بىر زېھنىيەتنىڭ مەھسۇلى بولۇشتىن قۇتۇلۇپ بولالمىغانلىقنى چۈشىنىشىپ يېتىش مۇمكىن، ئەلۋەتتە!!! چۈنكى تۈرك ئىرقىغا مەنسۇپ ھەرقانداق بىر تىل ئەربابى ياكى شۇناسىنىڭ ئۆز ئانا تىلىدىكى يىلتىزى ئەرەب ۋە ئەجەمدىن قوبۇل قىلىپ ئۆزلەشتۈرگەن ۋە سۆز زاپىسىغا، ئەدەبىي ياكى ئاغزاكى تىل ئادىتىگە كىرگۈزۈپ بولغان سۆزلەرگە، ئۇقۇم - ئاتالغۇلارغا ئۆز ۋە ئۆگەي مۇئامىلىسى قىلىشى، تۈركىي تىلى دائىرىسىدىن چىقىرىۋېتىش ياكى يەكلەش خاھىشىدا بولۇشى خۇددى مەشھۇر جەمئىيەتشۇناس ئەدىب، تىلشۇناس مۇتەپەككۇر جەمىل مەرىچ [Cemil Meriç]نىڭ سۆزى بويىچە پەقەت ۋە پەقەت جاھالەت بىلەنلا ئىزاھلاشقا بولىدىغان مەشئۇم ھادىسىدۇر. شۇنداقلا بۇ يەنە مىللىي تارىخىنىڭ ئۇزاق ئەسىرلىك تەرەققىيات ھالقىلىرىغا ۋە تاكامۇللىشىش جەريانىغا، قىسقىسى تىل ۋە تەپەككۇر تارىخىغا بولغان ھەقىقىي مەرىپەتتىن يوقسۇزلۇقنىڭ، قىسقا مۇساپىلىك جەريانغا ۋاقىپلىقتىن كەلگەن بىلەرمەنلىكتىن كېلىپ چىققان جاھالەت ۋە كىبىرنىڭ مەھسۇلىدۇر. قارىغاندا ساھەگە ساۋاتسىزلىقتىن كەلگەن جاھالەت ئازلىق قىلىپ قالغاندەك، ئۇقۇمۇشلۇق جاھالەتنىڭ كۆرسىتىدىغان كۈنلىرىنى كۈتۈۋېلىشقا تەييارلىق كۆرۈشكە مەجبۇر بولىدىغان ئوخشايمىز. خەير...\n\n**- بۇرھان مۇھەممەد**\n*2022-02-13*\n\n---\n\n## ئىنكاسلار ۋە مۇنازىرىلەر\n\n**ئويغاقلار دۇنياسىدا− بۇرھان (جاۋاب):**\n**Furkat Mahmud Ghazi غا:**\nيازما سىزنى بۇنچىۋالا ھاۋشىتقان بولسا، تەنقىد ھەقدادىغا بېرىپتۇ. كەمىنە تېخى كىتاب ئۈستىدە رەسمىي توختالمىدىم، كىتاب ئەمدى تەرجىمە قىلىنغان بولسىمۇ، ئامازونغا يېڭى قويۇلغان چاغلاردا كىتابنى ئەكەلدۈرۈپ بىر ياقلىق قىلىپ بولغان. ناتونۇش، بىلمىگەن، چۈشەنمىگەن نەرسىگە قارىغۇلارچە داپچىلىق قىلىش داپشاق زىيالىيلىقتىن باشقىلارغا ئاشقىنى يوق. ھاراق ئىچىپ غەرق مەست بولۇۋېلىپ يېزىش سىزدەك خىتايچىدىن باشقا تىلدا تەپەككۇر قىلالمايدىغان، خىتاي تامغا بېسىپ بەرمىسە مۇستەقىل جۈملە قۇرۇشقا جۈرئەت قىلالمايدىغان خىيالپەرەسلەردىن ئايلانسۇن! يازمىدىمۇ ئاۋۇ تىل قاسساپلىقىنى نۇقتىلىق تەنقىدلىدىم، خالاس. قالدىسى قوشۇمچە. كىتاب ئۈستىدە خالسام مەخسۇس توختىلىشىم مۇمكىن. سىز بۇنداق ئۈسسۈپ كىرىپ چالۋاقاشتىن بۇرۇن ئاۋۋال ئىنكاسىڭىزدا «بىزلەرنى يىرگىندۈردى» دېگىنىڭىزدىكى ئاتالمىش بىزلەر كىمۇ بىر بىلدۈرۈۋېتىڭ. بۇ ئاتالمىش «سىزلەر» كىتابنى نەشرگە تەييارلىغان شىئە ئىسمائىلىيە باتىنىي تائىپىسىنىڭ ئۇيغۇرچە شۆبىلىرىمۇ، ياكى شالغۇت زىيالىيلار كۇلۇبىنىڭ گىلدىڭباش قەلەمكەشلىرىمۇ، ياكى ئانا تىلنى كەلسە - كەلمەس سويۇپ يەيدىغان لالما چەۋەندازلامۇ مەلۇم قىلىۋەتسىڭىز، شۇنىڭغا بېقىپ «سىزلەر»نىڭ شىنجاڭچە ۋە شالغۇتچە كاللىڭىزلار يېتىدىغان تىلدا جاۋاب قايتۇراي. بىھۇدە ئۇقۇشماسلىق بولمىسۇن! ئەگەر بۇ «سىزلەر» ئۆزىڭىزلا بولسىڭىز، بىشەم خوتۇندەك قازان - قومۇچ چاقماي ئادەمدەك گەپ باشلاڭ، بولمىسا ھاردۇقىڭىزنى چىقىرىدىغان يەرگە خاتا كېلىپ قالغان بولىسىز...\n\n---\n**مەنبە:** ئويغاقلار دۇنياسى سەھىپىسى"}
{"title": "ھۆرلۈككە مۇنتەزىر ئاسارەت شۇئۇرى", "author": "بۇرھان مۇھەممەد", "date": "Unknown", "tags": [], "content": "# ھۆرلۈككە مۇنتەزىر ئاسارەت شۇئۇرى\n\nقانداقلا بىر مۇستەملىكىچى ئۆز مۇستەملىكىسى ئاستىدىكى خەلققە بىر نەرسىنى سۇنۇۋاتقان بولسا، شۇنداقلا بۇنى گويا لۇتفى ئېھسانىدەك كۆز - كۆز قىلىۋاتقان، چىرايلىق كۆرسىتىۋاتقان بولسا، دېمەك بۇ ئۇنىڭ مەزكۇر خەلققە بەدەل تۆلەتكۈزۈش، تەقدىم قىلىۋاتقاندەك كۆرۈنگەن نەرسە ئورنىغا بەدەل بولۇشقا يارايدۇ دەپ قارىغان يەنە بىر نەرسىنى تارتىۋېلىش، خەلقنى ئېلىۋېلىنغان ئۇ نەرسىدىن ئالاقىسىنى ئۈزدۈرۈش، ئۇنى ئۇنتۇلدۇرۇش ئۈچۈندۇر. چۈنكى، مۇستەملىكىچىلىكتە بىر نەرسە تەقدىم قىلىنمايدۇ، بەلكى قاتتىق ياكى يۇمشاق ئۇسۇلدا تېڭىلىدۇ. پەرق قىلماق كېرەككى، ئەگەردە مۇستەملىكىچىنىڭ سۇنۇۋاتقىنى سۈنئىيلىك بولسا، تارتىۋالماقچى بولغىنى تەبىئىيلىك، ساپلىقتۇر. تەقدىم قىلىۋاتقىنى ياسالمىلىق بولسا، سۇغۇرۇۋالماقچى بولغىنى ئەسلىيلىكتۇر. دېمەك، مۇستەملىكىچى كۈچ بىر نەرسىنى قۇلاققا ئوقۇۋېرىش ئارقىلىق كۆپ تەكرارلاپ ياد قىلىۋەتمەكچى، ئىزىپ ئىچۈرۈۋەتمەكچى بولسا، قارشىلىقىدا يوقىلىشىنى ۋە ئۇنتۇلۇشىنى ئىستەۋاتقىنى ئۇنىڭ قارىمۇقارشىسىدىكى ئەسلىيلىك ۋە ھەقىيقىلىق بولىدۇ. مۇستەملىكىچى كۈچنىڭ بىزگە توختىماي تەلقىن قىلدۇرۇپ كەلگەن «شىنجاڭ ئازاد بولغاندىن كېيىن»، «ئازادلىقتىن كېيىن» دېگەن سۆزلىرىنى ئومۇملاشتۇرۇۋېتىشى ۋە بىزنىڭ ھەر قېتىم ئاڭلىغاندىكى قارشىلىق ئېڭىمىزدا مەزكۇر تېشى پال - پال، ئىچى غال - غال سۆزلەردىن بىنورماللىق ھېس قىلماس بولۇپ كېتىشىمىز، ئەكس تەسىرى كۆرۈلمەستىن ئاڭلىغانچە يۇمشاپ كېتىشىمىز، زېھنىيىتىمىزگە قىلچىلىك ئەكس تەسىر ئېلىپ كەلمەيدىغان دەرىجىدە نورمال ئاڭلىنىدىغان ھالغا كېلىشى قاتارلىقلار ئەمەلىيەتتە ئەسلىدىكى ھەقىقەت ئورنىغا سەپسەتىنى، رېئاللىق ئورنىغا سۈنئىيلىكنى، تارىخ ئورنىغا سەپسەتىنى دەسسىتىش پىلانلىرىنىڭ ئەمەلىيىتى ۋە مۇۋەپپەققىيەتلىرىنىڭ مەھسۇللىرىدىندۇر. ئەمەلىيەتتە ئاڭلاشقا گۈزەل ئەمما رېئاللىقىمىزدا ئورنى يوق بولغان مەزكۇر ئاتالمىش «ئازاد قىلىنغانلىق» ئەپسانىسىدە مىللەتنىڭ ھەر زامان ئېسىدىن چىقارماسلىقى كېرەك بولغان، ئەۋلادتىن ئەۋلادقا تۇتاشتۇرۇپ ئۆزىنى ئويغاق تۇتۇشقا، قارشىسىدىكى مۇستەملىكىچىلەر ئالدىدا سەگەكلىكنى ئاشۇرۇشقا خىزمەت قىلىدىغان «ئاسارەت ئاستىدا ياشاۋاتقانلىق، ئەسىرلىك ۋەزىيىتىدە ئىكەنلىكتىن ئىبارەت» ئەسلىي شۇئۇرنى، ۋىجدانىي ئويغاقلىققا ئۈندىگۈچى ھەقىقىيلىقنى زېھىنلەردىن ئۆچۈرۈپ تاشلاش، ئاڭ ۋە تۇيغۇلاردىن سۈپۈرۈپ يوقىتىش مەقسەت قىلىنغان. ھەمدە بۇ ئارقىلىق خەلقنىڭ مۇستەملىكە ئاستىدىكى رېئال ۋەزىيىتىنى ئىدراك قىلىپ قېلىشىنىڭ، مۇستەملىكىچىلەرنىڭ قىلىۋاتقانلىرىنىڭ ئىچ يۈزىنى چۈشىنىپ قېلىشىنىڭ ئالدىنى ئېلىش كۆزلەنگەن.\n\nمانا بۇ نۇقتىلار ئېنىق بولغان ۋاقىتتا، بىزنى ئۆز تىلسىملىرى بىلەن مەپتۇن بولۇشقا چاقىرىۋاتقان، ئەپسانىلىرى ئارقىلىق ئاڭ تەسەۋۋۇرىمىزنى ئىستەكلىرى تامان يۆنەلدۈرۈشتە، ئوڭايلا قايىللىق كۈچىمىزنى قولغا كەلتۈرۈشتە رول ئويناپ كەلگەن ۋە بوينىمىزغا ئەپسۇنلۇق تۇمار كەبى ئېسىۋېلىشىمىزنى، كۈي قىلىپ ئوقۇشىمىزنى، خور بولۇپ تەڭكەش قىلىشىمىزنى تەلەپ قىلىپ كەلگەن ئاتالمىش «ئازاد قىلىنغانلىق» سەپسەتىسىنىڭ ئەسلىي مۇددىئاسى، غەرىزىمۇ ئېنىق بولۇشقا باشلايدۇ. شۇنداقلا مەزكۇر سەپسەتىنىڭ ئەسلىسىنىڭ مۇستەملىكچىلەر سىڭدۈرۈپ كېلىۋاتقىنىدەك ئەمەس، بەلكى ئۇنىڭ ئەكسىچە ئىكەنلىكى، سۈنئىينىڭ ئورنىدا ئەسلىدە بولۇشقا تېگىشلىك شۇئۇرنىڭ ئاتالمىش «ئازاد بولغانلىق» شۇئۇرى ئەمەس، بەلكى ئاسارەت ئاستىدا قالغانلىق شۇئۇرى ئىكەنلىكى مەلۇم بولىدۇ. ئۇشبۇ «ئاسارەتتە قالغانلىق» شۇئۇرى زېھنىمىزدە ئورۇن تۇتقان مۇددەتچە «ئازاد قىلىنغانلىق» ئەپسۇنلىرى ئۆز خاسىيىتىنى يوقىتىشقا مەھكۇم بولىدۇ. ئاڭ - تەسەۋۋۇرىمىزمۇ بىزگە سۈنئىي تۇيغۇلارنى ئىشلەپ چىقىرىشنى توختىتىدۇ، ئەكسىچە يولىمىز ۋە مەنزىلىمىزنى ساختىلىق ئۈستىگە قۇرۇپ  ئۆز ئۆزىمىزنى ئالداپ ئۆتۈشنى بەس قىلىشقا چاقىرىدۇ. سۈنئىي خىياللار قورشاۋىدا گاڭگىرىماسلىق كېرەكلىكىگە، ئىرادىمىز ۋە غايىمىزنى مۇستەملىكىچى كۈچ ئالدىدا تەسلىم قىلىشقا بولمايدىغانلىقىغا، ئۇنىڭ ئالدىدا ھەر قاچان ئاجىز ئىكەنلىكىمىزنى تەن ئېلىپ يوۋاشلىشىشىمىزنىڭ ھاجەتسىز ئىكەنلىكىگە ئۈندەيدۇ. شۇنداقلا كۆرۈۋاتقان كۈنىگە خوش بولۇپ ئىزچىل مۇستەملىكىچىلەرگە ئىتائەتكار قۇللار دەرىجىسىدە كۆرۈنۈپ ئۆتۈپ كېتىشتىن ئۈزۈل - كېسىل بولۇشقا رىغبەتلەندۈرۈپ تۇرىدۇ.\n\nدەر ھەقىقەت، «ئاسارەتتە قالغانلىق» شۇئۇرى بىز ئۈچۈن مۇستەملىكىچىلەر ياساپ بەرگەن ئاتالمىش «ئازاد قىلىنغانلىق» نامىدىكى سۈنئىي ئەپسۇنلارنى ئىشلىمەس قىلىشقا يارايدىغان، ئىدىيەۋى زەھەرلىرىنىڭ تەسىرىنى قايتۇرىدىغان تىرياقتۇر. شۇنداقلا ئۇ بىزنى ئىچىدە ئەسىر قىلىپ تۇتۇپ تۇرۇۋاتقان زېھنىي لاگېرلاردىن قۇتۇلۇپ چىقىپ كېتىشىمىزنى تەمىنلەيدىغان، زېھنىي ئەسىرلىك زەنجىرلىرىنى چىقىپ تاشلىشىمىز كېرەكلىكىنى تونۇتىدىغان ئەينەكتۇر. ئۇ ئېڭىمىزغا مەھكەم ئورنايدىكەن، بىزگە مەھكۇملۇقىمىزنى ھېس قىلدۇرۇپ، شېرىن چۈش دەپ خىيال قىلىپ قالغانلىرىمىزنىڭ ئەسلىدە ئۆزىمىزنىڭ چۈشى ئەمەسلىكىنى، مۇستەملىكىچىلەرنىڭ بىزگە كۆرسىتىۋاتقان چۈشلىرى ئىكەنلىكىنى ئەسكەرتىپ تۇرىدۇ. مانا بۇ مەنىلەرگە يۇغۇرۇلغان «ئاسارەت» شۇئۇرى بىز ئۈچۈن ئويغىنىش داڭلىرىنى ئۇرۇش كېرەكلىكىنى پىچىرلاپ تۇرغۇچى ئۈندەك، بىراۋلارنىڭ قولىدا ئىشلەپ چىقىرىلغان «ئازاد بولغانلىق» ئەپسانىلىرىگە مىراب بولۇپ كېتىشىمىزگە توسقۇن بولۇپ تۇرغۇچى رېئاكسىيە، ئۆز ئىرادىمىز ۋە جاسارىتىمىزگە تايىنىپ روھىي قۇللۇقتىن قۇتۇلۇپ كېتىشىمىز كېرەكلىكىنى تەنبىھلىگۈچى ئاگاھ، ھەمدە «ھۆر ۋەتەن» ۋە «ھۆر دۆلەت» قۇرۇپ چىقىشىمىزنىڭ زۆرۈرلۈكىنى تەلقىن قىلىپ تۇرغۇچى سىگنالدۇر.\n\n**- بۇرھان مۇھەممەد**\n\n---\n**مەنبە:** ئويغاقلار دۇنياسى سەھىپىسى"}
{"title": "كېلىشتۈرگۈچى بىر يازمىنى ئوقۇغاندىن كېيىن…", "author": "بۇرھان مۇھەممەد", "date": "1949-05-04", "tags": [], "content": "# كېلىشتۈرگۈچى بىر يازمىنى ئوقۇغاندىن كېيىن…\n**(ئەل - يۇرتقا قانداق يولباشچى كېرەك؟)**\n\nبىز داۋاملىق يۇرتىمىزدا ئىككى خىل سىنىپلا بار، دەپ ئويلايتتۇق ۋە بۇ ئىككى خىل سىنىپ توغرىسىدىلا ئويلىناتتۇق. بۇ ئىككى سىنىپنىڭ بىرى مۇستەبىتلەر، يەنە بىرى مەزلۇملار ئىدى. يېڭىدىن نەشر قىلىنغان «ھايات ھەممەدۇر» مەجمۇئەسى نۆۋەتتە تۈرك مىللىتى ئارىسىدا يۇقىرىقىدىن باشقا يەنە ئىككى مەپكۇرىنىڭ جەريان قىلىۋاتقانلىقىنى يازماقتا.\n\nشۇنداق، قارىماققا «ھايات ھەممەدۇر» مەجمۇئەسى بۇ ماقالىنى ھۆكۈمەتنىڭ مەيدانىدا تۇرۇپ يازغاندەك قىلىدۇ. يېقىندىن بېرى ھۆكۈمەت گېزىتى بولغان «شىنجاڭ گېزىتى» بىلەن خۇسۇسىي گېزىت بولغان «ئەرك» گېزىتى ھەققىدە بولۇۋاتقان سەت سۆكۈشلەرگە بىر قۇر كۆز يۈگۈرتكەن بۇ مەجمۇئە خۇلاسە سۈپىتىدە سىياسىي مەپكۇرىچىلەر (سىياسەتچىلەر) بىلەن مىللىي مەپكۇرىچىلەر (مىللەتچىلەر) ئوتتۇرسىدا قەلەم كۆرۈشىنىڭ باشلانغانلىقىنى ۋە بۇ جىدەلنىڭ بارا - بارا ئەمەل - مەنسەپ كۈرىشىگە ئايلىنىپ كېتىشىدىن ئەنسىرەۋاتقانلىقىنى ئىلگىرى سۈرگەن ھەمدە بىر قاتار پەندى - نەسىھەت ۋە ئۈگۈتلەرنى بېرىپ ئۆتكەن. باشقىلارنى بىلمىسەكمۇ، بىز بۇ مەجمۇئەگە ئۆز مىننەتدارلىقىمىزنى بىلدۈرمەكچىمىز.\n\nئىككى تۈرلۈك مەپكۇرە ھەققىدە توختالغان ۋە «ئەسئەد تاھىرىي» نىڭ ئىمزاسى بىلەن ئېلان قىلىنغان «بىرلىك ئىتتىپاقىمىزدىن كېلىدۇ» ماۋزۇلۇق بۇ ماقالىدە ھەر ئىككى مەپكۇرىنىڭ مەيدانىنى، غايىسىنى بىر قۇر بايان قىلىپ ئۆتۈلگەن بولۇپ، ماقالىدە مەزكۇر ئىككى مەپكۇرىنىڭ مەيدانىنى، غايىسىنى بىر قۇر بايان قىلىۋەتكەندىن كېيىن نۆۋەتتە بۇ ئىككى مەپكۇرىدىن كېلىپ چىقىۋاتقان بەزى مەسىلىلەرنىمۇ تىلغا ئالغان. قارىماققا بۇ مەجمۇئە يەنىلا ھۆكۈمەتنىڭ مەيدانىنى ياقىلاۋاتقاندەك، خۇددى بۇ ئىككى مەپكۇرىنىڭ يۇرت ئۈچۈن ۋە مىللەت ئۈچۈن نەقەدەر مۇھىم ۋە لازىملىقىنى ئۇزۇندىن ئۇزۇن بايان قىلىپ ئۆتكەندەك كۆرۈندى.\n\nتوغرىسىنى ئېيتساق، بىزنىڭ قارىشىمىزچىمۇ بىزگە سىياسەتچىلىكمۇ ھەم لازىم، مىللەتچىلىكمۇ ھەم لازىم. بىزگە ئوخشاش مەزلۇم مىللەت ھاكىمىيەت تۈزۈمىگە قارىتا بىر ياندىن سىياسىي تەدبىر ئېلىشقا مەجبۇر بولساق، يەنە بىر ياندىن بىزدەك دۇنيانىڭ ۋە دەۋرنىڭ پۈتكۈل يېڭىلىقلىرىدىن مەھرۇم بولۇش ۋەزىيىتىدە تۇرۇۋاتقان، تۆت ئەتراپىنى تەھلىكە قاپلاپ، پۈتكۈل مەنىۋىياتىنى ئاسارەت قورشىۋالغان بىر مىللەت ئۈچۈن مىللىي ئاڭنى تەرغىب قىلىش يولى ئارقىلىق يۇرت ۋە مىللەت سۆيگۈسىنى تىرىلدۈرۈشكە مەجبۇرمىز.\n\nغايە جەھەتتىن بىر بولغان، ئەمما ئىش قىلىش مېتودى جەھەتتىن پەرقلىق يول تۇتۇۋاتقان بۇ ئىككى مەپكۇرىنىڭ شۇ ۋەتەنگە، شۇ مۇنبەت ئۆلكىگە سىغماي كېتىۋاتقانلىقى قانداقمۇ بىزنى ھەيران قالدۇرماي تۇرالىسۇن؟!\n\nبۇنداق سېغىشالماسلىق دەرۋەقە، «ھايات ھەممە دۇر» مەجمۇئەسىدە يېزىلغىنىدەك، مەپكۇرىلىرىمىزنى تار ۋە قىستاق بىر رامكا ئىچىگە سېلىپ قويغانلىقىمىزدىن كېلىپ چىقماقتا.\n\nدۇرۇس، ئىنكار قىلغىلى بولمايدىغان يېرى شۇكى، مىللەتچىلەرنىڭ ئۆز دەۋاسىدىن ۋە ئۆزلىرى بەلگىلىگەن سىزىقتىن چەتنەپ كەتمىگەنلىكى مەلۇم. ھۆكۈمەتنىڭ نەشرى ئەپكارى بولغان «ھايات ھەممە دۇر» مەجمۇئەسى مۇئەييەنلەشتۈرۈپ ئۆتكەندەك، مىللەتچىلەرنىڭ بەزى يەكلەش ۋە چەتلەشلەرگە ئۇچرىغانلىقىمۇ مەلۇم. بۈگۈنكى بىزنڭ مىللەتچىلىكىمىز ھەمدە مىللەتچىلىرىمىز بىرەر گۇرۇھ تەشكىل قىلالمايدۇ. توغرىسىنى ئېيتساق، مىللەتچىلىك كۈنىمىزدە يۇرتىمىز ئۈچۈن بېسىشقا تېگىشلىك بىر جەريان، خالاس! بۇ جەريان قارشىسىدا ھەرقانداق مەپكۇرە ۋە ھەرقانداق بىر مەپكۇرىچى سىغىشىپ كېتەلەيدۇ. دۇنيادا ئۆزىنى مىللەتچى دەپ ئېلان قىلغان ۋە ياكى مىللەتچىلىكنى پىرىنسىپى قىلىپ قوبۇل قىلغان بىر پارتىيەنىڭ ياكى ھۆكۈمەتنىڭ ئاستىدا پائالىيەت قىلىۋاتقان بىر قانچە پارتىيەنىڭ بارلىقىنى، ھەر بىرىنىڭ ئېچىدە يەنە بىر قانچە خىل مەپكۇرىلەرنىڭ ياشاۋاتقانلىقىنى ھەممە بىلىدۇ. چۈنكى، مىللىيەتچىلىك دېگەنلىك، مىللەتنى ھەر خىل ئاماللارنى قىلىپ تىرىلدۈرۈش، ئۇنى ياشىتىش، يەنى مىللەتنى مۇنقەرزلىكتىن قۇتۇلدۇرۇش، دېگەنلىكتۇر. بۈگۈن «ھايات ھەممە دۇر» مەجمۇئەسى تەرىپىدىن «سىياسىي مەپكۇرىچىلەر» دەپ ئاتاۋاتقان سىياسەتچىلىرىمىز مىللىي ئازادلىقنى قانچىلىق ئارزۇلاۋاتقان بولسا، مىللىي مەپكۇرىچىلەر دەپ ئاتىلىۋاتقان مىللىيەتچىلەرمۇ ئوخشاشلا مىللىي ھۆرلۈكنى، مىللىي مەۋجۇتلۇقنى شۇنچىلىك ئارزۇلاپ سۆيىدۇ. دېمەك بۇ ئىككى مەپكۇرىنىڭ غايىسى ۋە نىشانى بىر يەردىن چىقىدۇ.\n\nشۇغىنىسى، كېيىنكى ئايلاردىن بېرى، ئىككى مەپكۇرىگە ۋەكىللىك قىلىۋاتقان ئىككى گېزىتنىڭ ئۆزئارا توقۇنۇشلىرى بىزنىڭ نەقەدەر قاراڭغۇ نۇقتىلارغا كىرىپ كەتكەنلىكىمىزنى ۋە نامەلۇم مەنپەئەتلەرنى دەپ مىللىي قۇربانلىق ۋە پىداكارلىقلارغا قانچىلىق چىداپ كېتىۋاتقانلىقىمىزنى كۆرسىتىپ قويدى.\n\nمەپكۇرە بولسىلا بولمايدۇ. بىزگە كېرىكى مىللەتنى كۆز ئالدىمىزدىكى تەھلىكىدىن قۇتقۇزالايدىغان مەپكۇرەدۇر. دەرۋەقە «ھايات ھەممە دۇر» مەجمۇئەسى يازغاندەك، ھەممە مەسىلىنى تار رامكىدا كۆرۈۋېلىشىمىز، ھەر مىللىي تەشەببۇسنى نوقۇل ئۆز مەپكۇرىمىزنىڭ كۆزىدە قارىۋېلىشىمىزنىڭ زۆرۈرىيىتى يوق. ئەگەر بىز بۇرۇنقىدەك، «دۇنيادا ئىلغار مەپكۇرە ئىككى بولمايدۇ، بىرلا بولىدۇ» دەيدىغان پىروپاگاندادىن نېرى تۇرمىساق، ھەمدە ھېلىقىدەك «ئەمدى سىياسەت ئوڭشالدى، خەلقچىللاشتى، ئاۋامنىڭ تەلىپىگە مۇۋاپىقلاشتى، بۇنىڭدىن باشقا ھېچقانداق تەشەببۇسلارنىڭ ئوتتۇرىغا تاشلىنىشىغا سەۋەبمۇ، ئورۇنمۇ قالمىدى» دەپ ئولتۇرساق، ئۆزىمىزنىڭ مەپكۇرە دائىرىسىنى بەكلا تارلاشتۇرۇۋەتكەن بولۇپ قالىمىز. توغرىسى، ئادەم ئالداش قەستىدىكى ئاشۇ پىروپاگاندالىرىمىز بىلەن ئۆزىمىزنى ئۆزىمىز ئالداپ يۈرگەن بولىمىز.\n\n«ھايات ھەممەدۇر» مەجمۇئەسى بىزگە شۇ دەرسنى بەرسۇن ۋە شۇ تەۋسىيەنى قايتا قايتا ئۇرغۇلىسۇن! «كىچىك ئۇچقۇنلارنى ئۆچۈرۈش، ئۇنىڭ خېيىم - خەتىرىدىن ساقلىنىش ئاسان. شۇڭا يېڭىدىن ئوتتۇرىغا چىقىپ كەلگەن بۇ ئىككى خىل مەپكۇرەنىڭ مەيدانىنى بىرلىككە كەلتۈرۈشىمىز، ئۆزئارا ئىتتىپاقىمىزنى، بىرلىك مەۋقەيىمىزنى كۈچەيتكەن ھالدا ئىش ئېلىپ بېرىشقا يۈزلىنىشىمىز لازىم».\n\nبۇنىڭ ئۈچۈنمۇ خۇددى شۇ تەۋسىيەنى قىلغان «ھايات ھەممەدۇر» مەجمۇئەسى ئىلگىرى سۈرگەندەك، يۇرت ئۈچۈن خۇسۇسىي مەنپەئەتى ۋە شەخسىي قاراشلىرىنى دەپ مىللىي ۋە ۋەتەنىي پىداكارلىقنى كۆرسىتىدىغان رەھبەر كېرەك ئەمەس. بەلكى توغرا يولنى كۆرسىتىدىغان ۋە شۇ توغرا يول ئۈچۈن مىللىتىنى پىداكارلىققا ئۆگىتىدىغان بىر يولباشچى كېرەك.\n\nدېمەك، ئارزۇيىمىز شۇكى، يولباشچى بولغۇچى شەخسىيىتى ئۈچۈن مىللىتىنى ئەمەس، مىللىتى ئۈچۈن شەخسىيىتىنى قۇربان قىلالايدىغان بولۇشى لازىم. بۇنداق بىر رەھبەرمۇ مەپكۇرىدىن ئەمەس، مەپكۇرىلەردىن تۇغۇلىدۇ. بۇنداق بىر رەھبەر مەپكۇرىسى ئۈچۈن مىللىتىنى، ۋەتىنىنى قۇربان قىلمايدۇ، بەلكى مىللىتىگە، ۋەتىنىگە مەپكۇرىسىنى قۇربان قىلىدۇ.\n\nبۇ ئورۇندا، ھۆكۈمەت مەيدانىدا تۇرۇپ ئىككى خىل مەپكۇرەنىڭ مەۋقە - مەيدانىغا قارىتا يوليورۇق بەرگەن «ھايات ھەممەدۇر» مەجمۇئەسىگە تەشەككۈرىمىزنى بىلدۈرىمىز. ھۆكۈمەتنىڭ نەشرى ئەپكارىغا ۋەكىللىك قىلىدىغان مۇلاھىزىلەر دېگەن مانا مۇشۇنداق بولۇشى كېرەك.\n\n**مەنبە:** «ئەرك گېزىتى»، 267 - سان، 1949 - يىل، 4 - ماي.\n\n*ئۇيغۇرچىغا ئاغدۇرغۇچى: بۇرھان مۇھەممەد*\n\nمەنبە: ئويغاقلار دۇنياسى سەھىپىسى"}
{"title": "فەقىھنىڭ فەقىھكە، ئۆلىمانىڭ ئالىمغا بەرگەن شاھىدلىقى", "author": "بۇرھان مۇھەممەد", "date": "2022-09-28", "tags": [], "content": "# فەقىھنىڭ فەقىھكە، ئۆلىمانىڭ ئالىمغا بەرگەن شاھىدلىقى\n\nشەھىدلىك مەرتىۋە، شاھىدلىق بۇرچ، شۇھۇدلۇق كامالەتتۇر. ئىلىم بېرىلگەنلەر ئاللاھتىن قانداق قورقۇشنى بىلىدىغان، تەڭرى ھۇزۇرىدىكى جاۋابكارلىقى بولىدىغانلىق شوئۇرى بىلەن قەدەم باسىدىغان كىشىلەردۇر. ئىلىمىمۇ چالا، تەپەككۇرى گال، دىتى بۇزۇق تىپلارنىڭ، ساقالغا تۇشلۇق تايىنى يوق ئەخمەق «موللا» تىپلارنىڭ پەرقى بىلەن پەيغەمبەر مىراسىغا ئىگە چىقىپ ياشاۋاتقان، نېمىنى قانداق يەردە، قانداق پوزىتسىيەدە دېيىشنى بىلىدىغان بەسىيرەتلىك ئۆلىمانىڭ پەرقى ھەم بۇدۇر. توغرا ئادا قىلىنغان شاھىدلىق، ئال ئىمران سۈرىسىدىكى بىرىنچى ئايەتتە قەيت قىلىنغان شاھىدلىق ۋەسپىگە لايىق بولغان تۇتۇم، ئىلىم ئەھلىگە خاس مەۋقە - مەيدان ھەر زامان بىر تۈركۈم زېھنىيىتى گاداي، پىكرى چولتا، تۇتۇمى ئەبگا موللا ئاتلىقلارنىڭ كاپشىشلىرىدىن ئۈستۈندۈر. تەڭرى ئەنە شۇ ھەققانىي شاھىد بولغۇچىلارنىڭ شاھىدلىقىنى مەقبۇل ئەيلىگەي! كاپشىغۇچىلار بىلەن ۋەزنىلىك ۋە ئىلمىي ئاساستا سۆزلىگۈچىلەرنىڭ پەرقىنىڭ دائىما بىلىنىپ تۇرۇشىنى مۇشۇ تەرىقىدە بولسىمۇ ئۈزۈپ قويمىغاي!\n\nئەھۋالدىن قارىغاندا، بىر پارچە سالام خەتنى جايلاپ يازالمايدىغان دەرىجىدە سەۋىيەسىزلىكىگە باقماي ھەدسىزلەرچە «إمام العصر (دەۋرنىڭ ئىمامى)» دەپ تەرىپلىنىۋاتقان مۇجەددىد ئالىم ئۈستىدىن بىلجىرلايدىغان، «داموللا» قالپىقىنى تەخەللۇس قىلىۋېلىپ قاچان قارىسا ئىدراك سىغىمىغا پاتمايدىغان تېمىلارغا بۇرۇنىنى تىقىپ ئۆزىنى بازارغا سالمىسا ئولتۇرالمايدىغان پۈتۈك بۇرۇنلۇق تىپلارنىڭ كاپشىشلىرىمۇ بازارنى قاينىتىش قەستىدە كېتىۋاتقاندەك. بۇنداق چاغلاردا ھەقنى دېيىش، دېگەندىمۇ ئۆزى شاھىت بولغانلىرى ئاساسىدا شاھىدلىق رولىنى جارى قىلدۇرۇش بىر مەسئۇلىيەت ۋە پەزىلەتتۇر. سىستېمىلىق ئىلىم ئېلىش قانداق بولىدۇ، ئىلمىي پوزىتسىيە قانداق بولىدۇ، ئىختىلاپلارغا قانداق مۇئامىلە قىلىنىدۇ، قاتارلىق نۇقتىلاردا ئەمەلىي خىزمەتلىرى بىلەن ئۆرنەك بولغان تەتقىقاتچى ئالىمنىڭ ئىككى ئېغىز سۆزىنىڭ ۋەزنى شەرقىي تۈركىستاننىڭ مىڭ يىللىق ساغلام ئىسلامىي ئەنئەنىسىگە قىلچە ۋەكىللىك قىلالمىغاندىن تاشقىرى سىرتتىن ئىمپورت قىلىپ ئۆزلەشتۈرۈۋالغان يېڭى ئەسىر خاۋارىجلىقىغا تۆر ئىزدەپ،  تۈركىستان  ئىسلام مەپكۇرىسىگە قارشى ئېقىندا مۇقام توۋلاپ يۈرگەن، تا ھازىرغىچە رەڭ تۈزۈپ بولالمىغان، دەۋا باھانىسى بىلەن ئۆلىمالىققا سۇقۇنۇپ كىرىۋالغان قاتمال زېھنىيەتلىك تومپاي موللىلارنىڭ ۋالاقلىشىدىن قاتمۇقات ئۈستۈن تۇرىدۇ. دەۋرىمىزدە يېتىشكەن فىقھىشۇناس **دوكتور ئابدۇلئەزىز رەھمەتۇللاھ**نىڭ مۇجتەھىد ئالىم **ئىمام ئەلقەرداۋىي** ھەققىدىكى ئىغۋالارغا قارشى مەزمۇت ئىنكاس بىلدۈرۈشى ۋە بۇ ھەقتىكى شاھىتلىق بايانلىرى مەزكۇر نۇقتىنى يارقىنلاشتۇرغۇچى ئۆرنەكلەردىندۇر.\n\n**-بۇرھان مۇھەممەد**\n*2022-09-28*\n\n---\n\n### [مۇنازىرە ۋە شاھىدلىق]\n\nتۆۋەندىكىلەر دوكتور ئابدۇلئەزىزنىڭ **«قۇياش مىسالى نۇر چاچقانىدى»** دەپ ناملانغان يازمىمىزغا چۈشكەن بىر ئىنكاسقا قالدۇرغان جاۋابى:\n\n#### Abdullaganne Ganne:\n> ئاللا مەرھۇمنىڭ ياتقان يىرنى جەننەتە قىلغاي. مۇشۇنداق سەگەك بىر ئالىمنىڭ خىتاينىڭ قىلتىقىغا چۇشۇپ دۇنيادا تەڭدىشى يوق بىر نىجىس خىتاينىڭ شىئەن ئۇنۋىرسىتنىڭ پەخرى دوكتۇرى بولۇپ قالغانلىقىغا ھەيرانمەن. بىر ئەمەس ئىككى قىتىم خىتاينى زىيارەت قىلدى . 2009 دىن كىيىن .\n\n#### Abdulaziz Rahmetullah (دوكتور ئابدۇلئەزىز رەھمەتۇللاھ):\n> ۋەئەلەيكۇم ئەسسالام، «سەگەك بىر ئالىم» دېگەن توغرا سۈپەتلىشىڭىز، «خىتاينىڭ قىلتىقىغا چۇشۇپ» دېگەن ئالدىراقسانلارچە چىقارغان ھۆكمىڭىزگە زىت كەپ قالدى. دەرۋەقە ئىمام قەرداۋىي ھەقىقەتەن سىياسىي سەزگۈرلۈكى ئىنتايىن يۇقىرى سەگەك بىر ئالىم. ئالەمى ئىسلامدا مەن تېخى ئۇنىڭدىن سەگەكرەك، مۇھەببەت - نەپرىتى ئېنىقراق، دۇنيا ئېتىراپ قىلغان بىرەر ئالىمنى كۆرمىدىم. \n>\n> خىتتايغا زىيارەتكە بېرىشى ئۇ بىر دۇنياۋىي ئالىم بولغانلىقتىن، خىتتايدىن ئىبارەت بىر يېرىم مليارت مەخلۇقلارنىڭ ئىسلام ئاۋازىنى ئاڭلاپ ئىسلامغا كەلمىسىمۇ، ئادەمىيلىككە كېلىشى ئۈچۈن، تۇڭگانلارنىڭ دىنىي ئەركىنلىكى، شەرقىي تۈركىستانلىقلارنىڭ دىنىي ۋە ئىنسانىي ئەركىنلىكى ئۈچۈن دەۋەت ئۇسلۇبى تەقەززاسى دەپ چۈشىنىش تامەمەن توغرا. بولمىسا مۇسا ئەلەيھىسسالام بىلەن ھارۇن ئەلەيھىسسالامنى فىرئەۋننىڭ ئالدىغا بارغان دەپ ئەيىبلىگەندەك، شەيخ جامالىددىننى ۋە ئۇنىڭ ئوغلى مەۋلانا ئەرشىددىننى تۇغلۇق تۆمۈرخاننىڭ قېشىغا بارغان دەپ ئەيىبلىگەندەك ئىش بولىدۇ. بۇنىڭدا مەرھۇم ئالىمنىڭ دەۋەت ئۇسلۇب ئىجتىھادى ۋە تىرىشچانلىقىنى ئىنتايىن قىممەت باھالاشقا بولىدۇكى، خىتتايغا بارغان دەپلا كەمسىتىش توغرا ئەمەس. خىتتايغا ئېغىز - بۇرۇن يالىشىشقا، ئىسلامنى بۇرمىلاشقا ياكى تىجارەت قىلىشقا بارمىدى. ئىسلام دەۋىتىنى كۆزلەپ باردى. شەرقىي تۈركىستان مەسىلىسىنى ئويلاپ باردى. شەيخنىڭ كۈنتەرتىپىدە شەرقىي تۈركىستان مەسىلىسىمۇ بار ئىدى. بۇنى ئاممىۋىي سورۇنلاردا سۆزلەپ يۈرمىگەن. \n>\n> خىتتاي سى سى تىۋى قانىلىدىمۇ خىتتاي دىيارىدا تۇرۇپ بىرەر ئالىم دېيەلمىگەن سۆزنى نەق مەيداندا جاراستاندا تۇرۇپ: «سىلەر شىنجاڭ دەپ ئاتايسىلەر، بىز شەرقىي تۈركىستان دەيمىز، ئۇيەردىكى مۇسۇلمانلارنىڭ ھەل قىلىشقا تېگىشلىك مەسىلىلىر بار» دەپ خىتتاينىڭ يۈزىگە خىتتاي خەلقئارادا تونۇلغان بىرەر ئۆلىمادىن يەپ باقمىغان ئەڭ ئېغىر تەستەكنى سالدى. ھازىر بىرەر ئالىم بېرىپ ياكى ھەتتا چەتئەلدىكى مەيلى دىنداشلىرىمىزدىن، مەيلى قانداشلىرىمىزدىن بىرەر دۆلەت رەئىسى بىرەر يىغىندا خىتتايغا شۇ گەپنى قىلالىدىمۇ؟ سى سى تىۋى قانىلىدىكى پاراڭنى خىتتاي خاھلىغانچە تەرجىمە قىلىپ، خىتتاينىڭ شايكىلىرى شەيخكە زەربە بېرىش ئۈچۈن خىتتاي تەرجىمىسىنى ئاساس قىلىپ تۇرۇپ داۋراڭ سېلىشىدۇ. دېمەك، شەيخنى خىتتاي ۋە ئەرەب دۆلەتلىرىدىكى مۇستەبىتلەرنىڭ ھەممىسى قارىلاپ ئېتىبارىنى چۈشۈرۈشكە پەۋقۇلئاددە كۈچەپ كېلىگلىك. خىتتاي شايكىلىرىنىڭ ھە دېسە شەيخنى تىللاپ ئېتىبارىنى چۈشۈرۈشكە ئۇرۇنۇشىنىڭ سەۋەبىمۇ مۇشۇ. يەنى شەيخنىڭ شەرقىي تۈركىستانغا كۆڭۈل بۆلگەنلىكى، ئۇيغۇرلارنىڭ داۋاسىنى ھازىرقى 3-4 يىللىق \"«دەۋاچى ئۇيغۇرلار» قىلىشتىن بۇرۇنلا قىلغان ۋە نۇرغۇن تىرىشچانلىقلارنى كۆرسەتكەن ۋە پۈتۈن ئىسلام دۇنياسىدىكى ھۆر ئالىملارنى ھەرىكەتكە كەلتۈرگەلىكىدۇر. \n>\n> مەن شەخسەن قاتناشقان «دۇنيا مۇسۇلمان ئۆلىمالار بىرلىكى»نىڭ ھەر بىر قۇرۇلتاي - يىغىلىشلىرىدا ئاخىرقى باياننامەلىرىدە چوقۇم شەرقىي تۈركىستان، پەلەستىن ۋە فىلىپپىن قاتارلىق ئېزىلىۋاتقان مۇسۇلمانلارنىڭ غېمىنى يەپ، ھەتتا بۇ ئىشلارغا ئارتۇقچە كىرىۋالمايلى دېگەنلەر بىلەن تاقاشىپ مەزمۇت تۇرغانلىقىغا مەن شەخسەن شاھىد بولغان. شۇڭا، بۇ ئالىم ھەقىقەتەن سەگەك، ئەمدى ئاۋاممۇ سەل سەگەك بولمىسا خىتتاي ئويۇنىغا ئۇسۇل ئوينايدىغان گەپ. ھازىر قارايدىغان بولساق، شەيخنى پىلانلىق تىللاش ئېلىپ بېرىلىۋاتىدۇ. بۇ ئويۇننى بىلمەي ئويناپ قېلىۋاتقانلارمۇ بولىۋاتىدۇ. شۇڭا، بۇ ئويۇنغا ئۇسۇل ئوينىغانلار خىتتاي پىلانىنى بىغەرەزلىك بىلەن، ئاخماقلىق بىلەن ئىجرا قىلىشقا ھەسسە قاتقانلىق بولىدۇ. مېنىڭچە شەيخنى تىللايدىغانلار يا مۇناپىق، يا بىغەرەز، يا نادان، ساددا ۋە گول ئادەم. خىتتاي ئەزەلدىن مۇشۇنداق ئويۇن ئويناپ كەلگەن. بىز بۇ ساددىلىقىمىزنى تاشلىمىساق، كۆرىدىغان كۈنىمىز يەنە بار دېگەن گەپ."}
{"title": "فارابىي يىلى ۋە بىز", "author": "بۇرھان مۇھەممەد", "date": "2020-03-09", "tags": [], "content": "# فارابىي يىلى ۋە بىز\n\nئىنسانلىقنىڭ قەدرى چۈرۈپ كېتىۋاتقان، بىباھالىقى ئەرزان نەرخلىك ماتا ئورنىغا چۈشۈرۈۋېتىلگەن، ئىنساننىڭ ئىنساندەك ياشاش ھەققى يەنە شۇ «ئىنسان» تۈرى ئىچىدىكى كۈچ ۋە مەنپەئەتدارلارنىڭ قولىدا دەپسەندە بولۇۋاتقان، ئادىمىيلىك روھ ماتېرىياللاشقان، ماشىنىلىشىۋاتقان دۇنيا سىستېمىسى ئالدىدا ئېرىۋاتقان، زالىملار دەۋران سۈرۈۋاتقان، مەزلۇملار پەرياد چېكىۋاتقان بۇ يىللاردا ئىنسانىيەت مەدەنىيىتىنىڭ تەرەققىيات كارۋىنىغا باشلامچى بولغان، ئىنسانچە ياشام بىنا قىلىش، ئىنسانچە جەمئىيەت، ئىنسانچە دۆلەت بەرپا قىلىش ئارقىلىق سائادەتلىك ئىنسان، سائادەتلىك جەمئىيەت ۋە سائادەتلىك دۇنيا قۇرۇشنى ئارمان قىلغان تۆھپىكارلارنى ئەسلەشنىڭ ئەھمىيىتى ئادەتتىكى ئىش بولمىسا كېرەك.\n\nفارابىي ئەنە شۇ تۆھپىكارلار سېپىدە يۇقىرى ئورۇنغا ئىگە ئۇلۇغ دانىشمەنلىرىمىزدىندۇر. فارابىيدىن سۆز ئېچىش بىز ئۈچۈن ئېلىپ ئېيتقاندا، ئۆز نۆۋىتىدە تەڭرىنىڭ ئەقىلدىن ئىبارەت بۇ شەرەپلىك ھەدىيەسىنى قەدىرلىگەن، دەۋرىگە قەدەر يېتىپ كەلگەن، ئەمما بىر تۈرلۈك ھاياتىيلىقىنى يوقۇتۇپ ئۇنتۇلۇش باسقۇچىدا نىمجان ھالغا چۈشۈپ قالغان ئىلمىي مىراسلارنى گۈللىنىۋاتقان ئىسلام ئىلىم مەدەنىيىتى بىلەن يۇغۇرۇش ئارقىلىق  ھايات بەرگەن، ئۇنى جەۋھەرلەشتۈرگەن، سىستېمىلاشتۇرغان ۋە يېڭىچە قىياپەتتە سۇنغان بىر ئەجدادتىن سۆز ئېچىش دېمەكتۇر. بىز فارابىي كەبى ئەجدادنىڭ مىراسلىرىدىن مىللىي مەدەنىيىتىمىزنى، ئىلىم - ئەنئەنىمىزنى تاكامۇللاشتۇرغان، تەپەككۇر تىلىمىزنى ۋە ئىلىم - تىلىمىزنى تەرەققىي قىلدۇرغان، ئۇنىڭ مەپكۇرىلىرى تەسىرىدە ئائىلىۋى، ئىجتىمائىي ئەنئەنىلىرىمىزنى بېيىتقان، دۆلەتچىلىك ئېڭىمىزنى شەكىللەندۈرگەن ۋە سىستېمىلاشتۇرغان بولۇشىمىزغا قارىماي، ئاسارەت تارىخىمىز داۋامىدا ئەنئەنىمىزنىڭ چۈرۈكلىشىشى، تەپەككۇر تىلىمىزنىڭ گاچىلاشتۇرۇلۇشى، ئىلىم تىلىمىزنىڭ يوق قىلىۋېتىلىشى ۋە ھەتتا بۇلارنى ئىشقا ئاشۇرۇشقا ئۆز قولىمىز بىلەن ھەسسە قوشۇپ بېرىشىمىز سەۋەبلىك خۇددى تارىخىمىزنى قانداق يالغان ياۋىداقلار بىلەن تولدۇرۇپ خاتىرىمىزنى ئۆچۈرۈپ ماڭغان بولساق، بۈيۈكلىرىمىزنىڭ مىراسلىرىنىمۇ بۇرمىلاپ ئىزاھلاش، ئۇلارنى ياتلارنىڭ مەپكۇرىلىرى ئاساسىدا تارازىلاش، بىمەنىلەشكەن مەدھىيە -ماختاشلارغا كۆمۈۋېتىش ئارقىلىق ئۇلارنىڭ ھەقىقىي سىماسىنىمۇ مىللەتنىڭ خاتىرىسىدىن خىرەلەشتۈرۈپ ياتلاشتۇردۇق.\n\nبىزدە مەيلى فارابىينى ماختايدىغان ياكى ئۇنى باشقا خەلقلەردىن قىزغىنىدىغانلار بولسۇن، ياكى ئۇنىڭ مىراسلىرى ھەققىدە ئىككى ئېغىز سۆز قىلغۇچىلار ياكى سۈكۈتنى تاللىغۇچىلار بولسۇن، ھېچبىر توپتا ئۇنىڭ قۇرغان تىلىنى، ئەدەبىياتىنى، پەلسەپەسىنى، دۇنيا قارىشىنى، ئۇنىڭ قەلەمگە ئالغان تىلىدا ئوقۇپ تەتقىق قىلىدىغان سەۋىيەدىكى بىر ئىلىم ئەربابى يېتىشىپ چىققىنى يوق. باشقا مىللەتلەردە، يەنە كېلىپ دۇنيا مىقياسىدا بۇ بۈيۈك ھۆكۈمانىڭ كۆپ قىرلىق ۋە مول - ھوسۇللۇق ئىلمىي مىراسلىرىنى تەتقىق قىلىدىغان پەلسەپەشۇناسلارنىڭ، تەبىئەتشۇناسلارنىڭ، ئىلاھىيەتشۇناسلارنىڭ، جەمئىيەتشۇناسلارنىڭ، لوگىكاشۇناسلارنىڭ، تىلشۇناسلارنىڭ، مۇزىكاشۇناسلارنىڭ، قانۇنشۇناسلارنىڭ، سىياسەتشۇناسلارنىڭ، سەنئەتشۇناسلار ۋە ئەخلاقشۇناسلارنىڭ بارلىقىنى بىلىمىز. ھەتتا ئىلىم ئاشىنالىرى ئىچىدە بىر ئۆمۈر ھاياتىنى فارابىي تەتقىقاتىغا ئاتىغان فارابىيشۇناسلارنى ئۇچرىتىمىز. ئىلىملەرنى كاتولوگلاشتۇرغان، سىستېمىلاشتۇرغان، ئىسلام تارىخىدىلا ئەمەس، بەلكى دۇنيا تارىخىدا تۇنجى ئىلىم - پەن ئېنسىكلوپېدىيەسىنى تۈزۈپ چىققان بۇ بۈيۈك ئالىمنىڭ مىراسلىرىغا ئۇنىڭ ئۆز قەۋمىنىڭ ساھىب چىقالماي يۈرۈشىنىڭ ئۆزى بىر تىراگېدىيە.\n\nفارابىينى ئۆز قەۋمىدىن دەپ بىلىدىغان مىللەتلەر ئىچىدە، داۋرىڭى ئەڭ چوڭ مىللەت بىز بولۇشىمىزغا قارىماي ئۇنىڭ ھەققىدە تەقدىرلەشكە ئەرزىگۈدەك بىرەر ئىلمىي خىزمەتنى ھېلىغىچە ئوتتۇرىغا چىقىرالىغىنىمىز، تېگىشلىك بۇرچىمىزنى ئادا قىلالىغىنىمىز يوق. ئەكسىچە فارابىيدەك نادىر بىر شەخسىيەتنى ئۆز قەۋمى ئىچىدىن تۈزۈكچە تونۇشتۇرىدىغان فارابىيشۇناسلار، مۇتەخەسسىسلەر ۋۇجۇتقا كەلمەي تۇرۇپ، ئىگە چىققۇدەك سالاھىيەت ھازىرلىغان ئىلىم ئەربابلىرى چىقماي تۇرۇپ ئۇنىڭ كىملىكى سېنىڭ، مېنىڭ دېيىشىدىغان مۈلۈك - ماتاغا، نام - نەسەبىي تۈركىي خەلىقلەر بىلەن تالاش - تارتىش قىلىش بويۇمىغا ئايلىنىپ ئولتۇردى. يات ئەللەردە بولسا، ئۇنىڭ قەلەمگە ئالغان تىلىنى مەخسۇس ئۆگىنىپ، ئۇنى تەتقىق قىلىپ، ئۆز تىلىغا تەرجىمە قىلدۇرۇپ تۈرلۈك ئىلمىي مىراسلىرىنىڭ قەدىر - قىممىتىنى، ئىسلامىيەت ئىلىم مەدەنىيىتىدىكى ئورنىنى چۈشىنىشكە، ئۇنىڭ مىراسلىرىدىن نېسىۋە ئېلىشقا تىرىشسا تىرىشتىكى، بىز بۇنداق بىر ئىلمىي مېھنەتكە يەڭ تۈرگىدەك ئاڭغا كەپ بولالماي ئۆتۈپ كەتتۇق. نەتىجىدە باشقىلار ئۇنىڭ مىراسلىرىنى ئۆز مەدەنىيىتى ۋە ئىلىم ئەنئەنىسىگە ماسلاشتۇرۇپ ھەزىم قىلدى ۋە باشقىلارغا ھەزىم قىلغىنى بويىچە چۈشەندۈرۈپ ئۇستازلىق قىلدى. بىز بولساق، باشقىلارنىڭ يازغانلىرىنى ئۇدۇل قوبۇل قىلىپ شۇ بويىچە تونۇشتۇرۇشۇپ بەدۇق، ياكى ئۇنىمۇ جايلاپ قىلالمىدۇق.\n\nبۈگۈنگە يېتىپ كەلگەندە بولسا، ئاكادېمىك ئاتىقى بىلەن كۆزگە كۆرۈنگەن بىر قىسىم زىيالىي ئەپەندىملىرىمىز چېغىدا، ئۆزلىرىنىڭ ئۇيغۇرچىدىن باشقا تىلدا ئىلمىي ماقالە - ئەسەرلەرنى يېزىپ ئىلمىي ئۇنۋان ئالغان بولۇشلىرىغا قارىماي، فارابىي ھەققىدە: «فارابىي ئۇيغۇرچە يازمىغاچقا ئۇنى ئۇيغۇرنىڭ ئالىمى دەپ كەتكىلىمۇ بولمايدۇ»، دەپ ئەھكام پېچىدىغان دەرىجىدە بەغەرەزلىكلەرگە، يەڭگىلتەكلىكلەرگە، قارىسىغا لاپ ئۇرۇشلارغا شاھىت بولۇشقىمۇ ئۈلگۈرۈپ يەتتۇق. ئىلىم تىلىمىزنى قۇرۇپ چىقىش، كۆپ قىرلاشتۇرۇش، مەدەنىيەت ۋە پىكىر تىلىمىزنى ئىھيا قىلىش (تىرىلدۈرۈش) تەخىرسىز بولۇۋاتقان بۇ دەۋردە ھېچقانداق تارىخىي شەرت - شارائىتلارنى نەزەرگە ئالماستىن، دۇنيا تارىخىدا جەريان ئەتكەن ئىلمىي تەرەققىياتلارنىڭ تارىخىي مۇھىتى ۋە رېئال تەلەپلىرىنى نەزەردىن ساقىت قىلغان ھالدا فارابىي كەبى مىللىي ئىپتىخارىمىزغا بۇ دەرىجىدە يۈزەكى، ھەمدە ئىرقچى زېھنىيەتتىن يۇقۇملانغان مەپكۇرە ئاساسىدا باھا بېرىش ئېغىر دەرىجىدە تەنتەكلىك، ھەددىنى بىلمەسلىكتۇر. بۇ دەرىجىدە يالاڭ ۋە يۈزەكىي زېھنىيەتنى يادرو قىلغان ئاساستا ئىلىم ساھەسىدە سۆز ساھىبى بولۇش، ئۇيغۇرلۇق روھنى ئويغىتىشتىن سۆز ئېچىش، پىكىر ئىشلەپ چىقىرىشتىن لاپ ئۇرۇش مەمەدانلىقتىن باشقا نەرسە ئەمەس.  بۇ خىل زېھنىيەتنى بازارغا سېلىشقا تۇتۇنۇش بولسا، بىر تۇيۇق يولدىن ئىككىنچى بىر تۇيۇق يولغا رېلىس ئالماشتۇرۇشتىن باشقا ئىش بولمايدۇ.\n\nدەرۋەقە، بۇ يىلنىڭ خەلقئارا فارابىي يىلى قىلىنىشىنى فارابىينىڭلا ئەمەس، فارابىينى تەربىيەلىگەن مىللەتنىڭ، ئۇنى يېتىشتۈرگەن مەدەنىيەت ھاۋزىسىنىڭ يىلى، دەپ چۈشىنىشكە بولىدۇ. 100 يىللىق دۇنياۋى تەرتىپنىڭ يېڭىلىنىش قەدىمى بولغان بۇ يىلنىڭ ئىنسانىيەتنىڭ مىڭ يىللىق  ئىلىم - پەن مەدەنىيىتىگە بۇرۇلۇش خاراكتېرلىك تەسىر كۆرسەتكەن بۇ زاتنىڭ خاتىرلىنىش يىلى بولۇپ جاكارلانغانلىقى ئەڭ ئالدى بىلەن كېلەچىكى ئۈچۈن خىيال قۇرۇشقىمۇ ئاجىز كېلىۋاتقان بىزنى سەگىتىشى، سىلكىشى لازىم. بىز بۇ ئەسىردە، يەنە كېلىپ بۈگۈنكى دۇنيانىڭ قۇرۇلۇشىنى شەكىللەندۈرگەنلەر ھەر يۈز يىلىدا ئۆتمۈشنىڭ ھېساب - كىتابلىرىنى ئايرىپ يېڭى غايىلەر بىلەن قەدەم ئېلىۋاتقان بىر دەۋردە ياشاۋاتقان ئىكەنمىز، بىزنىڭمۇ كېلەچىكىمىز ئۈستىدە بىر غايىمىز، ھېچ بولمىسا خام بولسىمۇ بىر خىيالىمىزنىڭ بولۇشى زۆرۈر. خىيال قۇرۇشنى بىلمىگەننىڭ غايىسى بولمىغاندەك، غايىسى بولمىغاننىڭ ئىستىقبالىمۇ بولمايدۇ. بىر جۈمەدىن يەنە بىر جۈمەگە، بىر رامىزاندىن يەنە بىر رامىزانغىچە بولغان مۇددەتنى ماددىي ۋە مەنىۋى ھېسابلار بىلەن ئۆتكۈزۈشكە سەپەرۋەر قىلىدىغان، ھەر يۈز يىلدا بىر يېڭىلىنىشنىڭ مۇھەققەقلىكىنى ئەسكەرتىپ كەلگەن بىر دىنغا مەنسۇپ مىللەت بولۇش سۈپىتىمىز بىلەن، شۇنداقلا بۇنداق بىر سەپەۋەرلىكنى فارابىي كەبى ئەمەلىي ئىش - ئىزلىرى بىلەن ئورۇندىغان بىر ئەجدادنىڭ داۋامى بولۇش سۈپىتىمىز بىلەن يوقالغان خاتىرىمىزنى ئەسلىگە كەلتۈرۈش، نىمجان ھالغا كەلتۈرۈپ قويۇلغان دۇنيا قارىشىمىزنى يېڭىلاش، پارچىلاپ بۆلۈۋېتىلگەن، ئۆچۈرۈۋېتىلگەن ئاڭ خەرىتىمىزنى ئەسلىگە كەلتۈرۈش ۋە پۈتۈنلەش، مەدەنىي مىراسلىرىمىزنى ئىھيا قىلىش، ئىستىقبال ۋە ئىستىقلالىمىز يولىدا ئاتلانغان بۇ ئەسىر ئۇيغۇرلىرى ئۈچۈن باش تارتىپ بولماس بۇرچتۇر. شۇندىلا بۇ شانلىق مەدەنىيەتنىڭ يۇلتۇزلىرى بولمىش ئەجدادلارنى خاتىرىلەشكە، ئۇلار بىلەن پەخىرلىنىشكە سالاھىيىتىمىز ۋە يۈزىمىز بولغۇسى!\n\nبۇ يىلنىڭ فارابىي يىلى ئېلان قىلىنغانلىقى قۇتلۇق بولسۇن! ئىنسانىيەتنىڭ، جۈملىدىن ئۇيغۇرلارنىڭ ئىپتىخارى بولغان بۇ بۈيۈك مۇتەپەككۇرگە جانابى ئاللاھتىن ئۇ ئارمان قىلغان سائادەتنى بەخش ئېتىشىنى تىلەيمىز. شۇنداقلا بۇ سائادەتتىن ئۇنىڭ بۈگۈنكى ئاسارەت ئاستىدىكى قەۋمىنىمۇ نېسىۋېسىز قويماسلىقىنى سورايمىز!\n\n**ھۆرمەت بىلەن: بۇرھان مۇھەممەد**\n*2020-03-09*"}
{"title": "غەززالىي: پەقەت ئەخمەقلەرلا سۆزلۈككە تايىنىپ تەپەككۇر قىلىدۇ", "author": "بۇرھان مۇھەممەد", "date": "Unknown", "tags": [], "content": "# غەززالىي: پەقەت ئەخمەقلەرلا سۆزلۈككە تايىنىپ تەپەككۇر قىلىدۇ\n\nبىر ساھەنىڭ ساھەلىشىشى، بىر پەننىڭ پەنلىشىشى، بىر ئىلىمنىڭ كەسپىيلىككە يۈزلىنىشى ئاتالغۇسىز تەسەۋۋۇر قىلىنمايدۇ. ئاتالغۇ ۋە ئۇقۇم ئەقىلنىڭ ئىشى. ئەقىل ۋە لوگىكا قول تىققان ئىشتىن ئاتالغۇ پۈتۈپ چىقىدۇ. بىر ئاتالغۇنىڭ يېشىمى ۋە ئۆز ئىچىگە ئالغان مەزمۇن - مۇھتەۋاسىنى ئىدراك قىلىش ئۈچۈن يەنىلا ئەقلىي ساغلاملىق، بىلىم - ساپا ساغلاملىقى شەرتتۇر. ئەمما كۆرۈنمەكتىكى ئەقلى گەجگىسىگە ئۆتۈپ قالغان شالغۇت زېھنىيەتتە بۇنچىلىك ئاساسىي تەلەپمۇ ھازىرلانمىغان. تۈنۈگۈن مەنسەپ ئېلىپ بۈگۈنى باشلىقىنىڭ ئىناۋىتى ئۈچۈن چاپان كۆتۈرۈپ ئاقلىغۇچى بولۇشنى، تەخسىكەشلىك رولىنى ئۆتەشنى ۋەزىپە قىلغان مەزكۇر شالغۇت زېھنىيەتنىڭ تۇتۇرۇقسىز گەپ ئوينىتىشلىرىنى گويا ئۇنىڭ ئايرىلماس تەبىئىتىدىن كۆرگىلى، ھەمدە بۇنى ئېشەك تېرىسىنى خىجالەتتە قويىدىغان دەرىجىدە قېلىنلىقى ۋە زىيادە داپيۈزلۈكى نۇقتىسىدىن توغرا چۈشىنىپ تۇرغىلى بولسىمۇ، لېكىن كونكرېت مەنىسى ۋە دائىرىسى ئېنىق بولغان بىر ئاتالغۇنى قاراپ تۇرۇپ سۆزلۈك تەرجىمىسى بويىچە ھەرخىل بۇرمىلاشلىرىنى، ئاتالغۇ مەنىسىدىن قېچىپ سۆزلۈك تەرجىمىلەر ئارقىسىغا ئۆتىۋېلىپ گەپ سېتىشلىرىنى، مەزمۇن ۋە ئوبيېكتى شۇ ساھەدە ۋە شۇ ئاتالغۇنى ئىشلەپ چىقارغۇچىلارنىڭ ھەمدە قوللانغۇچىلارنىڭ قامۇسىدا ماددىمۇ ماددا ئېنىق ۋە كونكرېتلىققا ئىگە قىلىنغانلىقىغا قارىماي ئاتالغۇنى ساز قىلىپ ئويناشلىرىنى، شۇنداقلا مەزكۇر ئاتالغۇنى خەلق ياقتۇرمايدىغان يەنە بىر ئاتالغۇغا قارمۇقارشى قىلىش ئارقىلىق ئاقلاپ چىقىشقا ئۇرۇنۇشلىرىنى توغرا چۈشىنىپ بولمايدۇ.\n\nچۈنكى بۇ دەرىجىدە سەپسەتىۋازلىق، رەڭۋازلىقنى تەپ تارتماي گەپ دەپ قىلىپ بېقىش، بىلمەيدىغان ۋە چۈشىنىشكە شالغۇت كاللىسى يەتمەيدىغان بىر ساھەدە بىلەرمەنلىك قىلىش بەئەينى ساختىلىقنى، چۈپرەندىلىكنى سازايە قىلغانلىقتۇر. ئېشەك دەرەخ غاجىلىسا، كۆكلەۋاتقان دەرەخنىڭ قۇرۇپ قېلىشىغا سەۋەبچى بولسا، بۇنى ئۇنىڭ تەبىئىتى نۇقتىسىدىن توغرا چۈشىنىش مۇمكىن. شۇنداقتىمۇ ئېشەك دائىم دەرەخنى غاجىلاش خۇيى سەۋەبلىك ئاقىللار تەرىپىدىن دۇمبا يەپ تۇرىدۇ. لېكىن ئېشەك ھامان ئېشەكلىكىدىن يانمايدۇ. بىراق بۇ ئېشەك ناۋادا ئېشەكلىكىگىمۇ توغرا كەلمەيدىغان بىر ئىشنى، مەسىلەن، ئۇ ھاڭراش ئورنىغا مۆرىسە، بۇقىچىلاپ قالايمىقان ئۈسىدىغان، كالىنىڭ تېزىكىدە قورساق تويغۇزىدىغان بولىۋالسا، بۇ چاغدا بۇ ئېشەكنىڭ ئېشەكلىكىگىمۇ گۇمان چۈشمەي قالمايدۇ. **ئابدۇۋەلى ئايۇپ**نىڭ **Indigenous People** ئاتالغۇسىدىكى «يەرلىك خەلق» سۆزىگە گىرىم قىلىپ ئۆزگەرتىپ **«يەرلىك مىللەت»** دېگەن تەرجىمىگە ئۇدۇللاپ، ئارقىدىن بۇ تەرجىمىنى ئاتالغۇ مەنىسىدە ئەمەس، سۆزلۈك تەرجىمىسى بىلەن مۇلاھىزە قىلىپ بۇرمىلىشى، سەپسەتەلەرگە ئورىشى ئادىتى بويىچە ئاقنى قارا، قارىنى ئاق قىلىپ كېلىۋاتقان ئىلىم قويمىچىلىقىنى، ئۆزى قارا ساۋات ساھەگە گەپ يورغىلىتىدىغان ساختا بىلەرمەنلىكىنى، ھېسسىي سۇيىئىستېمالچىلىقتىن باشقا ئىش قولىدىن كەلمەيدىغان يالاقچى قەلەمكەش ئىكەنلىكىنى يەنە بىر نۆۋەت نامايان قىلىشى، دېيىشىكە بولىدۇ.\n\n«يەرلىك مىللەت» دەپ تەرجىمە قىلىنىپ گەپ ئوينىتىلغان بۇ يۈزەكى ۋە بۇرمىلانغان تەھلىل كىشىگە ھېكىم بىلەن ئايالىنى داۋالاتقىلى كەلگەن ئاۋۇتاخۇننىڭ ھېكايىسىنى ئەسلىتىدۇ. ھېكايە شۇ: ئاۋۇت بىر كۈنى ئايالىنى ئېلىپ ھېكىم ھۇزۇرىغا كەپتۇ. ھېكىم ئاۋۇتاخۇننىڭ ئايالىنىڭ ئاغرىق مەنبەسىنى بىلگەندىن كېيىن بىر دورىنى تەييارلاپتۇ ۋە دورا قۇتىسىغا «بۇ دورا 15 كۈن ‹مانتى› غا سېلىنىدۇ»، دەپ يېزىپ ئاۋۇتنىڭ قولىغا تۇتقۇزۇپتۇ. ئاۋۇت خەتنى ئوقۇپتۇ ۋە ھېكىمگە بىر قارىۋېتىپ قايتىپتۇ. ھەپتە ئۆتۈپ ئاۋۇت ھېكىمگە شىكايەت قىلىپ كەپتۇ ۋە دەپتۇ:\n−سىلى زادى قانداق دورا بەرگەنتىلە، كۈندە يەۋېرىپ كېسەل ساقىيىش تۈگۈل تېخىمۇ ئېغىرلاپ كەتتى.\nھېكىم ئاۋۇتنىڭ سۆز ئۇرانىغا قاراپ دەرھال سوراپتۇ:\n−ھەي ئاۋۇتاخون، بەرگەن دورا قانداق ئىستېمال قىلىنغان ئىدى؟\nئاۋۇت دەرھال جاۋاب بېرىپتۇ:\n−مانتىغا تۈگۈپ يېگەنتۇق.\nھېكىم ھەيران ھەس قىلىپ دەپتۇكى، دورىنى ئالغاندا گەپ قىلماي قارىۋېتىپ ماڭسىلا سىلىنى رېتسىپنى ئاڭقىرىدى دەپتىمەن. ۋاي ئاۋۇتاخۇن، بۇ دورا مانتىغا تۈگۈلمەيدۇ، **«مانتىغا سېلىنىدۇ، مانتىغا»**، دېگەن ئىكەن.\n\nئىدىنجىنىس پىپول **Indigenous People**نى  «يەرلىك مىللەت» دېگەن تەرجىمىگە ياپسالاش، شۇنداقلا ئاتالغۇنى سۆزلۈك مەنىسى بويىچە چۈشىنىۋېلىش بىر جاھالەت. لېكىن قاراپ تۇرۇپ ئاتالغۇ بىلەن سۆزلۈك ئوتتۇرىسىنى پارچىلاپ يۈزەكى ئىزاھلاپ گەپ سېتىش، قايسى ئاتالغۇنىڭ قايسى مەنىدە ۋە قانداق مەزمۇنلارنى ئۆز ئىچىگە ئالىدىغانلىقىنى ئەتراپلىق دەڭسىمەستىن، كېلىپ چىقىش ئارقا كۆرۈنۈشى ۋە مەزمۇن دائىرىسىنى دىققەتكە ئالماستىن گەپ يورغىلىتىش، ياكى ئەتەي دىققەتنى بۇراش، ئاتالغۇنى سۆز مەنىسىگىلا قاپسىتىپ سۆزلۈكلەر بىلەن رەڭۋازلىق قىلىش بەئەينى ئەمەس دورىنى ئەمەس يەرگە يەۋېلىشتىن باشقا ئىش ئەمەس. بۇ تۈرلۈك جاھالەتنىڭ بايراقدارلىقىنى قىلىش بولسا سېپى ئۆزىدىن جاھالەتكە پېتىش، سەپسىتىۋازلىقنى بازار تاپقۇزۇش ۋە خىيانەتنى ئاقلاشقا خىزمەت قىلىشتىن باشقا ئىش ئەمەستۇر.\n\n**- بۇرھان مۇھەممەد**"}
{"title": "ھەدسىزلىكنىڭ ئارسىز يۈزلىرى", "author": "بۇرھان مۇھەممەد", "date": "2022-03-30", "tags": [], "content": "# ھەدسىزلىكنىڭ ئارسىز يۈزلىرى\n\n**(1)**\n\nئوقۇماق ۋە بىلمەك ئۆز نۆۋىتىدە بولماق ۋە پىشىپ يېتىلمەك ئىشىدۇر. بىر نەرسىنىڭ بولارى بىلەن بولۇشى ئوتتۇرىسىدا پەرق بار. ئادەم بالىسى ئۈچۈن ئېلىپ ئېيتقاندا، بولارى دېگىنىمىز ئۇنىڭ بولۇشقا تېگىشلىك سۈپەتتە بولماسلىقىنى، بولۇشىنىڭ ئارقىسىدا نە بىر ھىممەتنىڭ، نە بىر تەربىيەنىڭ، نە بىر كۆڭۈل قويۇشنىڭ سايىسى تېپىلماسلىقىنى، ئۆز ھالىغا تاشلاپ قويۇلۇشىنى كۆرسىتىدۇ. بولغىنى دېگىنىمىز كۆرگەن تەربىيە ۋە ئالغان ئىلىمىگە ئۇيغۇن دەرىجىدە سۈپەتلىك ئىنسان بولغىنىنى، تىرىشچانلىققا يارىشا مۇئەييەن خاراكتېر ئىگىسى بولۇپ يېتىلگەنلىكىنى كۆرسىتىدۇ. پىشىپ يېتىلىشى دېگىنىمىز بولسا، ئۇنىڭ ئەقىلنى زەكاۋەت بىلەن، روھىنى پەزىلەت بىلەن بېزىشىنى، ئىلىمنى ئەمەل بىلەن تاكامۇللاشتۇرۇشىنى كۆرسىتىدۇ. مانا بۇلار ئىنساننى ئىلىمدىن مەرىپەتكە، مەرىپەتتىن پەزىلەتكە، پەزىلەتتىن كامالەتكە ئېرىشتۈرگۈچى خۇسۇسىيەتلەر، پاسىق ئىنساندىن پازىل ئىنسانغا، ناقىس ئىنساندىن كامىل ئىنسانغا ئايلاندۇرغۇچى خىسلەتلەردۇر.\n\nبولۇپمۇ بۇ ئىلىم پەيغەمبەر مىراسى بولغان قۇرئان ۋە سۈننەت روھىدىن ئوزۇق ئالغان، ئۇنىڭدىن بىر كىشىلىك نېسىۋە ئالغان ئىلىم بولغىنىدا شۇنداق. ناۋادا بۇ ئىلىمنى ئالغۇچى تەلەپكارلىقىدا خالىس بولغىنىدا، شۈبھىسىزكى بۇ ئىلىم ئۇنىڭغا ياسانچۇقلۇقنى ئەمەس، سەمىمىيلىكنى، سۈنئىيلىكنى ئەمەس ئەمەلىيەتچانلىقنى، داپشاقلىقنى ئەمەس، تەۋازۇنى بېغىشلايدۇ. تالىبۇلئىلىم بولغۇچى ئەگەردە خالىسلىقىغا ئالىلىقنى، مۇتالەئەسىگە چالىلىقنى ئارىلاشتۇرۇپ قويغىنىدا بولسا، يۇقىرىقىدەك ئىلىمدىن كېلىدىغان فەيز ۋە ئاتايى - بەخشلەردىن بەھر ئالالمايدۇ، بەلكى ئۇنىڭ ئورنىنى سەمىمىيەتسىزلىك، ياسالمىلىق، مەككارلىق ۋە ھارامزەدىلىك خاراكتېرلىرى ئېلىشقا باشلايدۇ. بىلمەسلىكتىن كېلىپ چىققان ئاينىش نادانلىقنى كەلتۈرۈپ چىقارسا، چالىلىقتىن، پىشماسلىقتىن، سويمىلىقتىن كېلىپ چىققان ئاينىش ئاپەتنى ئومۇملاشتۇرۇش، جاھالەتنى ئەتراپقا يېيىشنى كەلتۈرۈپ چىقىرىدۇ. جاھالەتچىلىكنىڭ ئىجتىمائىي خەتىرىنىڭ نادانلىقنىڭ خەتىرىدىن ئارتۇق بولۇشى، بىدئەتچىلىكنىڭ خەتىرىنىڭ ئاشكارا كۇپرىدىن  يامان بولۇشى مۇشۇ نۇقتىدىندۇر. بۇنداق تۈردىكىلەرنى ئىلىم ساھەسى ئۈچۈن پارازىتقا، تەشبىھتە شۇمبۇياغا ئوخشىتىش مۇمكىن.\n\nئىلىمدىن كېلىدىغان مەرىپەت ئۆز نۆۋىتىدە كىشى ئۈچۈن ئۆزلۈك، خاراكتېر ۋە پاراسەت تىكلەشنىڭ مەنبەسىدۇر. ئۇشبۇ مەرىپەتنىڭ ئەڭ جانلىق خۇسۇسىيىتى بولسا، ھەد - ھۇدۇدنى بىلدۈرۈشتۇر. «ئۆزىنى تونۇغان رەببىنى تونۇيدۇ»، ھېكمىتىدىكى «ئۆزىنى تونۇش»تىن كېلىپ چىقىدىغان نەتىجىلەردىن بىرىمۇ كىشىنىڭ ئۆز ھەددى - ھۇدۇدىنى مۆلچەرلەشنى بىلىشى، ئونتولوگىيەلىك نۇقتىدىن ئىدراك قىلىشى، ئەپىستمولوگىيەلىك نۇقتىدىن قارىغاندىمۇ ئۆزىنى خالىقنىڭ بىلىشى ئالدىدا بىلىمسىز سانىلىدىغانلىقىغا تەسلىم بولۇشى كېرەكلىكىنى، ئۇنىڭ بىلدۈرگەنلىرىنىلا بىلىشتىن ھالقىيالمايدىغان، ئۆز ئۆزىدىن تەڭرىگە موھتاج مەۋجۇتلۇق ئىكەنلىكىنى ئاڭقىرىشى كۆزدە تۇتۇلغاندۇر. ئىسلام تارىخىدا ئۆتكەن مەشھۇر ئەللامىلەردىن ئىمام ئىبنى قەييىم ئەلجەۋزىينىڭ مەزكۇر ھېكمەت ھەققىدىكى بايانىدا «ئۆزىنى تېگىشلىك ئورۇنغا قويۇشنى، ھەددىنى ئاشماسلىقنى» بىلىش دەپ كۆرسىتىشىمۇ مۇشۇ نۇقتىدىندۇر. دېمەك ھەددىنى دەڭسىيەلمەسلىك، ئۆزىگە تېگىشلىك ماقامنى توغرا مۆلچەرلىمەسلىكمۇ بىر تۈرلۈك مەرىپەتسىزلىك، ئىدراكىي قۇۋۋەتتە پىشىپ يېتىلمەسلىك، پەزىلەت بابىدىن ئېلىپ ئېيتقاندا، ئالىلىق جۈملىسىدىندۇر.\n\n**(2)**\n\nھەد كەلىمىسىنىڭ سۆز مەنىسى: سىزىلغان چەكنى، چەك -چېگرانى كۆرسىتىدۇ. چەك چېگرا دېگىنىمىز ھالقىشقا بولمايدىغان، دەسسەپ چەيلەنسە ياكى دائىرىسىدىن بېسىپ ئۆتۈپ كەتسە، بولۇشقا تېگىشلىك يېرىدىن چىقىپ كەتسە بولمايدىغان ياساق قويۇلغان دائىرىدۇر. بۇ مەنىدىن ھەد بىلىش يولسىزلىشىشتىن ساقلىنىشتۇر. «يولدىن چىقماڭ، خاندىن قورقماڭ» دېگەن ماقالنىڭ روھىمۇ مانا بۇ يولسىزلىشىشتىن ئۆزىنى تارتىش كېرەكلىكىگە، ھەددىنى بىلىش كېرەكلىگە ئىشارەتتۇر. ھەد - ھۇدۇد بىلمەسلىكنىڭ يەنە بىر ئىپادىسى ئۆزىنى چاغلىماسلىق ياكى ئۆزىنى چاغلىيالماسلىقتۇر. ئۆزىنى چاغلىماق چېگراسىنى دەڭسىمەك ۋە ھەددىنى بىلمەكتۇر. ئۆزىنى چاغلىغان قازى ئالدىغا بارماس، دەيدۇ، ئەجدادلار. بۇ يەردىكى قازى ئىجتىمائىي تەرتىپنى قالايمىقانلاشتۇرغۇچىلارغا، ئىش بۇزارلارغا ھەد بىلدۈرگۈچى، ئاشقان چېگراسىدىن ياندۇرۇپ قانۇن بەلگىلىگەن ھۇدۇد ئىچىگە قايتۇرۇپ كەلگۈچى ۋەزىپىدارنى كۆرسىتىدۇ. بۇنى يەنە ئىلىم ساھەسىگىمۇ تەتبىقلاش مۇمكىن. يەنى ھۇدۇدىنى پەرق قىلمىغانلارغا ھەددىنى ئەسلىتىش، يولسىزلىشىشقا قاراپ كېتىۋاتقان ۋەزىيەتنى يولىغا سېلىش، چېگراسىنى بىلىشكە چاقىرىش ئىلىم بېرىلگەنلەر توپىنىڭ مەسئۇلىيىتى ۋە ۋەزىپىلىرىدىن بولۇپ، ئۆز نۆۋىتىدە بۇمۇ ئىلىم ساھەسىنىڭ نازارەتسىز، ساھىبسىز قالماسلىقى كېرەكلىكى ئۈچۈن قويۇلغان مەنىۋى ياساقتۇر.\n\nيولسىزلىشىش باش كۆتۈرگەن جەمئىيەتنىڭ تەرتىپى بۇزۇلۇشقا قاراپ ماڭغانغا ئوخشاش، چېگراسىدىن ئورۇنسىز ھالقىش ۋە ھەددىنى بىلمەسلىك ئەۋج ئالغان ۋە ھۇدۇدىغا تۇشلۇق ماقامدا تۇرۇشنى بىلمىگەن ھەدسىزلەر تائىپىسىنىڭ باش كۆتۈرۈشىمۇ شۇ جەمئىيەتنىڭ ئىلمىي ئاتموسفېراسىنىڭ تەرتىپىنى قالايمىقانلاشتۇرۇپ، چىرىكلىشىشنى، مەرىپەت ئەھلى بىلەن مەرىپەتنى تون قىلىۋالغان ئىلىم مەككارلىرىنىڭ، ئىلىم ساھەسىدىكى شۇمبۇيا تىپىدىكى ئىلىم قويمىچىلىرىنىڭ پەرقسىزلىشىشىنى، سۈزۈك بىلەن بۇزۇقنىڭ ئارىلىشىپ كېتىشىنى كەلتۈرۈپ چىقىرىدۇ. مەنپەئەت، نوپۇز ۋە شۆھرەتنىڭ قۇلىغا ئايلىنىشتىن لەززەت ئالىدىغانلار، شۇنداقلا مۇئەييەن غەرەزنىڭ مەھسۇلى سۈپىتىدە سۈنئىي پىروجىلەرنىڭ مەھسۇلاتى بولغانلار بىلەن سۈزۈك ئىلىم ئەھلىلىرىنىڭ، مەرىپەت بۇلاقلىرىدىن روھىيىتىنى ئوزۇقلاندۇرۇپ تۇرىدىغان ساغلام ئىلىم ۋە پىكىر ئەربابلىرىنىڭ ئورنى قالايمىقانلىشىشقا، ھەتتا پەگاھقا تېگىشلىكى تۆرگە، تۆرگە تېگىشلىكى پەگاھقا چۈشۈپ قېلىشقا، لايىقلار بىلەن نالايىقلارنىڭ ئورنىنىڭ ئالمىشىشىغا ئېلىپ بارىدۇ. بۇنىڭدىن كېلىپ چىقىدىغان ئاقىۋەت بولسا، ئىلىمنىڭ قەدر - قىممىتىنىڭ تۆۋەنلىشىشى، مال - ماتالاشتۇرۇلىشى، مۇستەقىل خاراكتېردىن بېقىندىلىققا چۈشۈپ قېلىشى ياكى ئاللىقانداق ياسالمىلىقلارنىڭ ۋەياكى بىرىلىرىنىڭ كۈتۈۋاتقىنىدەك سۈنئىي باشلامچى تىكلەش پىلانلىرىنىڭ پارچىسى بولۇش پوتېنسىيالىنىڭ كۈچلۈك بولۇشى قاتارلىق ھەر تۈرلۈك ھەد - ھۇدۇد پايخانلىقى، بۇزۇلۇش ۋە پۇچەكلىشىشنىڭ باش كۆتۈرۈشى مۇئەييەنلىشىدۇ. ناۋادا بۇ خىل ۋەزىيەتلەرنىڭ مەيدانغا كېلىشىگە زېمىن ھازىرلىشى ئاللىبۇرۇن ئەمەلىيلىشىپ بولغان، ھەتتا ئاڭقىرىپ يەتكۈسىز دەرىجىدە جەمئىيەتنىڭ روھىنى قاپلاپ ئۈلگۈرگەن بولسا، مۇنداق جەمئىيەتنىڭ چۈشكۈنلۈكتىن قوپالماس بولۇپ قېلىشى، ئىستىقبال يولىنىڭ نەپەس ئالغۇسىز دەرىجىدە ئىس - تۈتەكلەر قاپلىشى، تۇمانلىقلىقىدىن يول كۆرۈنمەس، يولىنى تاپالماس بولۇپ قېلىشى مۇقەررەردۇر.\n\n**(3)**\n\nسەھىھ ھەدىسلەردە «كىشىنىڭ ئاڭلىغانلىكى نەرسىسىنى سۆزلەپ يۈرۈشى سۆزلىگۈچىنىڭ يالغانچى ئىكەنلىكىگە يېتەرلىكتۇر»، دېيىلىدۇ. دەرۋەقە ھەدىس بۇ يەردە مەسىلىنىڭ ۋەزنىنى دەڭسىمەستىن ئۇدۇل كەلگەن يەردە سۆزلەپ يۈرۈشنى، ياكى ئاڭلاشقىلا تايىنىپ ئۇنىڭ راست ياكى يالغانلىقىنى ئېنىقلىماستىن سۆزلەشنى، ۋەياكى راست سۆزنىمۇ ئۆز ماقامىغا، ماكانىغا چۈشۈرگەن ئاساستا سۆزلىمەستىن ئۇنى تېگىشلىك ھۇدۇدىغا باب كەلگەن ياكى كەلمىگەنلىكىنى دەڭسىمەستىن سۆزلەپ يۈرۈشنى يالغانچىلىقنىڭ، يالغانچىلىقنى يايغانلىقنىڭ ئورنىدا بولىدىغانلىقىغا ئىشارەت قىلىدۇ. كۈنىمىزگە قارىغىنىمىزدا، تاغنى باغ، باغنى تاغ قىلىپ تەسۋىرلەيدىغان يازارلارنىڭ «زىيالىي» ئاتىلىپ كۆككە كۆتۈرۈلۈشى، قالپاققا تۇشلۈق ئىلىمدىن دەسمىيسى يوق قەلەمكەشلەرنىڭ يۈزىنى چىمىلداتماستىن «تەتقىقاتچى» داۋرىڭىنى سېلىشلىرىنىڭ ھەممىسىدە ئىجتىمائىي ئىلىم ئاتموسفېراسىدىكى بۇلغىنىش دەرىجىسىنىڭ نەقەدەر ئېغىرلىقىنى كۆرۈپ يەتكىلى بولىدۇ. بۇ خىل ھۇدۇدىنى دەڭسىيەلمەيدىغان، ئۆزىنى چاغلىماي ھەر تېمىغا بۇرنىنى سوقىدىغان چاكىنا تىپلارنىڭ ھە دېسىلا يالغان - ياۋىداقلىقتا ئوڭايلا چېنىپ يۈرۈشى، پەرداز - ئەندازلىرى بۇزۇلغان ھامان چاپان يەڭگۈشلەپ توختىماسلىقى قاتارلىقلارنى ئىلىمدە قويمىچىلىقتىن، پىكىردە شالغۇتلۇقتىن، خۇلۇق ۋە تۇتۇملاردا چاكىنىلىقتىن ساقلىنالماي كېلىشىنىڭ سەۋەب - بائىسلىرىدىن، دەپ كۆرسىتىشكە بولىدۇ. ئەلۋەتتە يۇقىرىقى ئىزاھلارغا كۆرە ئىلىم قويمىچىلىقىنى نامايىش قىلالايدىغان، ساختىلىقنى ئەدەبىي يېزىققا تۆكۈپ ئۇستاتلىق قىلىشتا ھەد بىلمەيدىغان مەككار بىر تائىپىنىڭ تەتقىقاتچىلىقنى قالپاق قىلىپ كىيىۋېلىشىنى، ھەددىنى بىلمەسلىكىنى نېمە دەپ مۇئەييەنلەشتۈرۈش ھەربىر ئاقىل ئوقۇرمەن ئۈچۈن ئايدىڭ بولغان بىر مەسىلە. لېكىن بۇ يەردە يۇقىرىقىدىنمۇ كىشىنى ئويغا سالىدىغان، دىققەتتىن چىقىرىشقا بولمايدىغان يەنە بىر مەسىلە تۇرۇپتۇ. ئۇ بولسىمۇ دىنىي ئىلىم ساھەسىدىن نان يەۋاتقانلارنىڭمۇ مەزكۇر ھەدسىزلىكنى دوراپ بېقىشقا تۇتۇنۇشى، قالپاقسىراش خاھىشلىرىنى دىنىي بوياقتا بوياپ باقماقچى بولۇشى، تۆت ئادەمنىڭ ئەتراپىغا ئولاشتۇرالىغانلىقىدىن قۇتراپ، ۋەز - تەبلىغىدىن قولغا كەلتۈرگەن ھۆرمەت ئېتىبارلىرىدىن جۈرئەتلىنىپ ئۆزىنى چاغلىماسلىقى، ھەدسىزلىككە قەدەم ئېلىشىدۇر.\n\nئەلۋەتتە بىر قىسىم شالغۇت زېھنىيەتلىك زىيالىي تائىپىسىنىڭ قالپاقسىرىشىنى، يېزىش ھۈنىرىنى نىقاب قىلىپ «تەتقىقاتچى» قالپىقىنى كىيىۋېلىشلىرىنى ئۇنىڭ خەلققە سۇنغانلىرىنى ئاساس قىلىپ ساختىلىقىنى ئېچىپ تاشلىغىلى، ئىلىم ۋە پىكىر تارازىسىغا تارتىپ تۇرۇپ رەسۋاسىنى چىقارغىلى، ئالغان تەربىيەسى، كىشىلىكى ۋە زېھنىيىتى قاتارلىقلارنى كۆزدە تۇتۇپ، بولۇپمۇ ئىسلامىي روھتىن يوقسۇز ھەمدە ئەخلاقىي قىممەتلەرگىچە ماتېرىيالىستلاشتۇرۇشنى شوئار قىلغان بىر شالغۇت مائارىپنىڭ مەھسۇلاتى ئىكەنلىكىنى نەزەردە تۇتۇپ مەسىلىنىڭ تۈپ ماھىيەتلىرىنى تېپىپ چىققىلى بولىدۇ. ئەمما يۇقىرىقىدەك ئىلىم ۋە مەرىپەت ئۇقۇملىرىنىڭ ئۇلتاشلىرىنى قۇرئان ۋە سۈننەت نۇرى بىلەن جۇلالاتقان، ھېكمەت ۋە پەلسەپە ئېكىنزارلىقلىرىنى ساپ ۋەھىينىڭ زىلال سۇلىرى بىلەن سۇغۇرۇپ ماڭغان دىن ئىلمىنىڭ تەلىم تەربىيەسىنى كۆرگەنلەردىن سادىر بولۇشقا باشلاۋاتقانلىقىنى چۈشىنىش ھەقىقەتەنمۇ كىشىگە زورلۇق كەلتۈرىدۇ.\n\nئالايلۇق، يېقىنقى مەزگىللەرگە قەدەر «ئۆلىما» ئاتلىق توپ ئىچىدە بوي كۆرسىتىپ يۈرگەن، ۋەزخانلىقنىڭ مېزىنى چىقىرىپ كېلىۋاتقان تەبلىغچى ئاتامانلاردىن مەلۇم پەرق ياساشقا ئۇرۇنۇپ كېلىۋاتقان، بولۇپمۇ كامېرالىق تەبلىغچىلىقنىڭ نەشرىنى بىر قەدەر يۇقىرى كۆتۈرۈش قەستىدە دىنىي ساھەدىكى يۇتۇبېرلىقنى بازار تاپقۇزۇۋاتقان ئىستۇدىيەچى توپنىڭ مەلۇم كاتتىبېشىنىڭ «ئىسلام بىلىملىرى تەتقىقاتچىسى» نامىدا تەشۋىق قىلىنىۋاتقانلىقى دىققەت تارتتى. ئۇنىۋېرسىتېت تەربىيەسىنىمۇ تۈزۈك كۆرمىگەن بىر تالىپنىڭ، يەنە كېلىپ مەزكۇر ساختا قالپاقنى ئۆز سەھىپىسىدە ھەمبەھرىلەۋاتقان مەزكۇر ئاتالمىش «تەتقىقاتچى»نىڭ بۇنداق ۋەزنى ئاددىي بولمىغان، كۆتۈرۈش ئۈچۈنمۇ پۇل، نوپۇز، ھە - ھۇچىلارنىڭ دۇمباقچىلىقلىرىمۇ يوللۇقلاشتۇرالمايدىغان، ئەكسىچە بۇ قالپاقنىڭ ئەمەلىي سۇنۇملىرى ئارقىلىق ئىلمىي ئەمگەكلىرىنى تەتقىقات سۈپىتىدە سۇنالىغانلارغا يارىشىدىغان، پاخاللاشتۇرۇشقا بولمايدىغان قالپاق ئىكەنلىكىنى بىلىشى ئەقەللىي تەلەپ بولغان بىر تۇتۇم ئىدى، ئەلۋەتتە. چۈنكى بىز «ئىسلامىي بىلىملەر تەتقىقاتچىسى» دەۋاتقان ۋاقىتتا دەرھال تەسەۋۋۇرىمىزغا كېلىدىغىنى مەزكۇر ئاتالغۇنىڭ ھەد ھۇدۇدى بولىدۇ. بۇ چاغدا مەزكۇر ئاتالغۇنىڭ زېھنىمىزدىكى مۇقابىلى شەرئىي ۋە دىنىي ئىلىملەر ھەققىدىكى ئىلمىي ئىزدىنىشلەرنى سۇنغانلارنى چېگرالايدىغانلىقىنى، ھەتتا تەرجىمانلىق بىلەن شۇغۇللىنىپ كېلىۋاتقان، تەرجىمە ئەسەرلەرنى سۇنۇۋاتقان كۆپ سانلىق دىنىي ساھە تەرجىمان تالىبۇلئىلىملەرنىڭمۇ (ئۆز نۆۋىتىدە بۇمۇ سەل قاراشقا بولمايدىغان مۇھىم ساھە) بۇ كاتېگورىيەگە كىرەلمەيدىغانلىقىنى، بەلكى بۇ ئاتالغۇ ھەد - ھۇدۇدى ئېتىبارى بىلەن كۈنىمىز ئاكادېمىيەسىدە ياكى بولمىسا ئىسلام ئۇنىۋېرسىتېتلىرىدا ئومۇملاشقان ئىلمىي تەتقىقات ئەندىزىسىگە رىئايە قىلغان ۋە ياكى كەڭ مەنىدە تەتقىقات سۈپىتىگە ئەھمىيەت بەرگەن دىنىي ساھەدىكى مۇستەقىل ئەسەر سۇنغۇچىلارنى، ياكى بولمىسا بەلگىلىك ئىسلامىي تېمىلاردا ۋەياكى ئىسلامىي پەنلەرنىڭ مەلۇم ساھەسىدە مۇئەييەن تەتقىقات ماقالىلىرىنى سۇنۇش بىلەن تونۇلغان ياكى تونۇلۇۋاتقانلارنى كۆزدە تۇتقان بولۇشى كېرەكلىكىنى تەسەۋۋۇر قىلىمىز. دېمەك بۇ ئاتالغۇ ئۇشبۇ كاتېگورىيە ئۈچۈن ھەد قىلىپ چېگرالانغان ۋە شۇ تەرزدە ئىشلىتىلىدىغان ئىلمىي ئاتاقتۇر.\n\nھالبۇكى مەزكۇر ئاتاقنى ئۆزىگە قالپاق قىلىشنى راۋا كۆرگۈچىنىڭ قاملاشتۇرۇپ يېزىلغان سالام خېتى چاغلىق بىرەر سۈپەتلىك ئىنشاسى ئورتالىقتا يوق بولۇشىغا قارىماي، ئۆزىگە بۇ قالپاقنى راۋا كۆرۈپ مەيدان قىزىتىۋاتقانلىقى، دەرۋەقە بۇ يەردە خۇپسەنلىككە مېلەنگەن ئېغىر دەرىجىدىكى ھەدسىزلىكنىڭ، ھەد - ھۇدۇد پايخان قىلىنىشنىڭ، زىيالىيلىقتىكى داپشاقلىقنىڭ يەنە بىر خىل ۋارىيانتىنىڭ سادىر بولۇۋاتقانلىقىدىن دېرەك بېرىدۇ. «كىتابسىز رەسۇل» بولمىغانغا ئوخشاش بىرەر كەسپىيلىكى بار، ئىلمىيلىككە تويۇنغان ئەسەرلىرى بولمىغان تەتقىقاتچىمۇ بولمايدۇ. ئەگەر بار بولغىنىدا بۇ ئېنىقلا ئىلمىي كاززاپلىق، ساھەنىڭ نامرات قېلىشى ۋەزىيىتىدىن پايدىلىنىپ توپىلاڭدىن توغاچ ئوغرىلىغانلىق بولۇپ، نۆۋەتتىكى ئاتالمىش «تەتقىقاتچى»نىڭ قىلمىشى بولسا، مۇشۇ تۈردىكى ساختا قىياپەت ئىجاد قىلىشتۇر. يەنە كېلىپ مەزكۇر «تەتقىقاتچى»نىڭ ئەل جامائەت بىلىدىغان كەسپىنىڭ تالىپلىقتىن ئىستۇدىيەچىلىك ۋە يۇتۇبېر تەبلىغچىلىقىغا يۆتكەلگەن بىرى  ئىكەنلىكى مەلۇملۇق بىر مەسىلە. شۇنداق تۇرۇپ گويا كۈنىمىزدە ئىلىم ئەنئەنىمىزدىكى «موللا»، «ئۆلىما» ئاتاقلىرىنىڭ پۈچەكلىشىشى ئاز كېلىۋاتقاندەك، مەزكۇر ئاتاقتىكى توپتىن سەكرەپ چىققان بىر تالىپچاقنىڭ ئۆز توپىدىن پەرقى يوق ھالدا  تەتقىقاتچى ئاتالغۇسىنىمۇ پۈچەكلىكنىڭ خام ماتېرىيالى قىلىشى مۇنداقلا ئۆتۈپ كەتكىلى بولىدىغان، ئاددىي ھادىسىلەردىن قارىغىلى بولىدىغان مەسىلە ئەمەسلىكىنى چۈشەندۈرىدۇ. خۇددى قۇرئان كۇرسلىرىنىڭ بىر چىرايلىق ئەنئەنىۋىي ئاتىلىشى بولغان «قارىخانا» دېگەن ئىسمى تۇرۇپ، ھەمدە ئىسمى ۋە جىسمى پۈتۈنلەي ئۆزىمىزگە ئائىت بولغان ساغلام بىر ئاتالغۇ تۇرۇپ، ئۇنى ياشارتىش ۋە سۈپىتىنى كۆتۈرۈش تامامەن مۇمكىن بولىدىغان بىر شارائىتتا بارنى چۆرۈپ تاشلىغىنىغا، ئورنىغا بىر نېمە مائارىپى، بىر نېمە ئاكادېمىيەسى دېگەندەك قويغان ئىسمى رېئاللىقتىكى جىسمىغا پەقەتلا چۈشمىگەن ماركىلىق ۋىۋىسكىلارنى قادىۋالغىنىغا ئوخشاش، مەزكۇر يۇتۇبېرچى تالىپچاقنىڭمۇ ئۆزىگە خوپ كېلدىغان ئاتاقلارنى بىر چەتكە قايرىپ «تەتقىقاتچى» تەخەللۇسىنى ھايا قىلماستىن پاخاللاشتۇرۇۋاتقانلىقىنى، پۈچەكلەشتۈرۈشنىڭ قۇربانى قىلىۋاتقانلىقىنى ھەقىقەتەن ئىلىم پايخانلىقىنىڭ، ئاتاقسىراش داپشاقلىقىنىڭ ساھە ئايرىمايۋاتقانلىقىنىڭ ئالامىتى، يۇقۇملۇق كېسەل مىسالى ساھەمۇساھە كۆچۈۋاتقانلىقىنىڭ ئالدىن سىگنالى دېيىشكە بولىدۇ.\n\nناۋادا بىز بۇ خۇسۇستا خەلقىمىز تەرىپىدىن ئېتىراپ قىلىنغان، تۈرلۈك شەرئىي تېمىلاردا مول ھوسۇللۇق ئىلمىي تەتقىقاتلىرىنى سۇنۇپ كېلىۋاتقان ۋە  بىر قاتار دىنىي ئەسەر ھەمدە مول ھەجىمدىكى ئىجتىھاتلىق پەتىۋا مەجمۇئەلىرى بىلەن تونۇلۇپ كەلگەن دوكتور ئابدۇلئەزىز رەھمەتۇللاھنىڭ «ئاتالغۇلارنىڭ پىكىرگە ۋە ھەرىكەتكە بولغان تەسىرى» ناملىق ماقالىسىدە تىلغا ئالغان بەزى نۇقتىلارنى دىققەتكە ئالساق، بولۇپمۇ ئەتەي بىر قىسىم كىشىلەرنىڭ ئۆزئارا كېلىشىۋېلىش يولى بىلەن چاقىرىش مودىسى پەيدا قىلىپ قول - قولچە «موللا» ياساپ چىققانلىق ھادىسىلىرىنى ۋە دوكتور ئابدۇلئەزىزنىڭ بۇ ھەقتىكى تەنقىدىي كۆز قاراشلىرىنى دىققەتكە ئالساق، ئۇستىلىق بىلەن تارقىتىلغان مەزكۇر ئاتالمىش «ئىسلام بىلىملىرى تەتقىقاتچىسى» ناملىق پىروپاگانداچىلىقنىڭمۇ بىر تۈرلۈك سۈنئىي نوپۇز ئۆستۈرۈش ئويۇنى ئىكەنلىكىنى، بەزىبىر ئاق - قارىنى پەرق ئېتىش ئېڭى يىگلەشكە باشلىغان كۆتۈرمىچى تىپلارنىڭ «شۇنچە يىل دىن ئوقۇپ، تەبلىغ سۆزلەپ، دەرس سۆزلەپ كېلىۋاتقانكىن، تەتقىقاتچى دېسە نېمە بوپتۇ»، دەيدىغان تۇتۇرۇقسىز ۋە بىمەنە باھانىنى سايىۋەن قىلىۋالغان «تەتقىقاتچى زات» ياساپ چىقىش سەتچىلىكلىرىدىن ئىكەنلىكىنى، بۇنىڭدا يەنە «تاغدا يولۋاس بولمىغان پەيتتىن پايدىلىنىپ مايمۇندىن پادىشاھ ياساپ تۇتقۇزۇش» ھىلىسىنىڭمۇ ئىزنالىرىنى بايقاشقا بولىدىغان مەشئۇم ھادىسە ئىكەنلىكىنى تەسەۋۋۇر قىلىشقا بولىدۇ. بۇ نۇقتىنى يەنە پېشقەدەم يازغۇچىمىز، شۇنداقلا دەۋا رەھبىرى، ھەمدە سىياسىي ئوبزورچى غۇلام ئوسمان ياغما ئەپەندىنىڭ سۈنئىي يېشىل چىراغ يېقىش ئارقىلىق «ئۆلىما»، «دەۋەتچى»، ياساپ چىقىش، خەلققە بۇنى يۇتقۇزۇپ يېتەكچى داھىي تىكلەش، يالغان مۇجاھىد ياساپ قەھرىمان دەۋاچى ياساپ چىقىش قاتارلىق خۇسۇسلاردىكى بىر قاتار مۇھاكىمىلىرىدىن، ئۆزى كۆرگەن ۋە بىلگەنلىرى ئاساسىدا تىلغا ئېلىپ ئۆتكەن مۇناسىۋەتلىك بىر قاتار ئەمەلىي مىساللىرىدىنمۇ تەكىتلەشكە بولىدۇ.\n\n**(4)**\n\nنۆۋىتى كەلگەن ئىكەن، شۇ نۇقتىنىمۇ ئەسكەرتمەي بولمايدۇ. ئۇ بولسىمۇ مەزكۇر ئاتاقتىكى «ئىسلام بىلىملىرى» ئاتالغۇسىدۇر. بىلىم سۆزىنىڭ چاغداش ئۇيغۇر تىلىدا ئىپادىلەيدىغان مەنىسى ئىلىملەردىن سۈزۈلۈپ چىققان مەلۇم خۇلاسىلەرگە، كىشىدە يېتىلگەن مول مەلۇماتقا تايانغان قۇرۇلمىغا ياكى بولمىسا كىشىلىك ساپانىڭ ئىلىم بىلەن يۇغۇرۇلغان ھالىتىگە ياكى بولمىسا مەلۇم ساھەدىكى بىرەر پەننىڭ ساۋات خاراكتېرلىك مەسىلىلىرى، قائىدە - قانۇنلىرىغا ۋاقىپ بولۇشتەك مەلۇمات جۇغلانمىسىغا قارىتىلىدىغانلىقى ئاتالغۇ ھەققىدە ئىزدىنىپ باققۇچىلار ئۈچۈن ئېنىق بىر ئۇقۇم. دېمەك «بىلىم» كەلىمىسى مۇئەييەن ساھەنىڭ پەنلىرىنى كۆرسىتىشكە تېخىمۇ ئىشلىتىلمەيدۇ. ئىلىم ۋە بىلىم ئايرىمىسىدەك توقۇناق ۋە تۇتامسىز ئايرىش شەكلىمۇ بىزدە چاغداش تۈركىيە تۈركچىسىدە ئايرىلغاندەك ئۇنداق رادىكال شەكىلدە ئايرىلغانمۇ ئەمەس. شۇنداقلا تۈركىيەدىكى مۇتەخەسسىسلەر ئارىسىدا تالاش - تارتىش ئوبيېكتى بولغاندەك پەن ۋە دىنىي ساھەلەر ئارا توقۇنۇش ۋەزىيىتىنىمۇ ئالدىراپ تاپقىلى بولمايدۇ. ئۇنداق ئىكەن، مەسىلىنى قاراتمىلىقى ۋە ئۇقۇم مەزمۇنى ئېنىق بولغان «ئىلىم»،  «پەن»، ياكى «ئىلىم - پەن» دېگەنگە ئوخشاش تامامەن ئېھتىياجلىرىمىزنى راۋا قىلالايدىغان، مەسىلىلىرىمىزنى ھەل قىلىپ كېتەلەيدىغان ئۇقۇملىرىمىز بار بولغان بىر ۋەزىيەتتە، بىزدىكى ئورنى بىلەن باشقا تۈركىي قەۋم ئارىسىدىكى ئىشلىتىش ئورنى پۈتۈنلەي ئاسمان - زېمىن بولغان بىر سۆزنى گويا «ئىسلام ئىلىملىرى» دەپ ئالساق بىر يەرلىرىمىز كەملىك ھېس قىلىدىغاندەك، زىيالىيچە تۈس ئالالمايدىغاندەك، گويا زامانىۋى ئەمەستەك تۇيغۇغا قامىلىپ ئۆزىچە كەمسىنىپ ئىلىم سۆزىنى «بىلىم» دەپ تەرجىمە قىلىۋېلىشىمىز، ئاندىن ئۇنى ئىلىم ئۇقۇمى ئورنىدا ئىشلىتىشنى ئومۇملاشتۇرۇۋېتىشىمىز ئۆز ھۇدۇدىمىز بىلەن باشقا ھودۇدلارنى ئايرىماسلىقىمىزنىڭ، شەكلىيلىققا مايىل بىر تۈرلۈك ھۇدۇدسىزلىقنىڭ ئىپادىلىرى دېيىش مۇمكىن. بۇنىڭدىن يەنە توپىلاڭدىن توغاچ ئوغرىلاش قىزغىنلىقىغا بىلىپ بىلمەي ئۆزىمىزنى تۇتقۇزۇپ قويۇۋاتقانلىقىمىزنى تەخمىن قىلىش مۇمكىن.\n\nقىسقىسى، چاغداش تىل مۇھىتىمىزدا ئورنى بولمىغان، تۈركىيە تۈركچىسىدىكى كاشىلىلاردىنمۇ خالىي ھالدىكى «ئىلىم»، «پەن» ۋە «ئىلىم - پەن» قاتارلىق ئورنى كەلگەن يېرىدە لايىقىدا ئىشلىتىپ ئېھتىياجىمىزنى قامدىيالايدىغان ئاتالغۇلىرىمىز بار ئەھۋالدا؛ جۈملىدىن ئاتالمىش «ئىلىم - بىلىم» توقۇنۇشىغا ئېلىپ بارمايدىغان مەزمۇت ئاتالغۇلىرىمىز بار ئەھۋالدا دادىل قوللىنىشنى بىلىشىمىز ئەقەللىيلىكتۇر. دېمەك، بىزدىن تامامەن باشقا مۇھىتتا قوللىنىش جەھەتتىن ئورنى ئېنىق بولغان، ئەمما چاغداش تۈركىيە تۈركچىسىدىن ئۆتنە ئېلىپ ئەكىرگەن تەقدىردە چاغداش تىلىمىزغا قارىتا بىرەر ئىلمىي قىممەت قاتمايدىغان، ئەكسىچە تۈركىيە ئىلىم ئاتموسفېراسىدا كەلتۈرۈپ چىقىرىۋاتقان كاشىلىسىنى بىزگە تەڭ سۆرەپ ئەكىرىش مۇمكىنچىلىكى بار بولغان، يەنە كېلىپ سېكۇلار زېھنىيەتنىڭ پەيدا قىلغان «ئىلىم - بىلىم» ئايرىمىسى سەپسەتىسىنى مەنبە قىلغان ئەبجەش بىر ئاتالغۇنى كېلىپ چىقىش ئارقا كۆرۈنۈشىنى دىققەتكە ئالماستىن گويا ئۇيغۇرچىدا ئىلمىي ئاتالغۇدەك بىمالال ئىشلىتىپ يۈرۈش، كەلسە - كەلمەس ئاتاق قىلىپ ئەكىرىش ئىشنىڭ ماھىيىتىدىن خەۋەردارلار ئۈچۈن ھەقىقەتەن غىدىق قوزغايدىغان ئورۇنسىز ۋە ئەھمىيەتسىز بىر ئىشتۇر. ئەڭ غەلىتە يېرى شۇكى، بىلىم ئاتالغۇسى  تۈركچىدە كۆپىنچە ئىلىم - پەن مەركەزلىك پوزىتىپ ئىلىملارنى كۆزدە تۇتىدىغان بولۇپ، پوزىتىۋىستلار نەزىرىدە تەجىربىچىلىككە ياتىدىغان ئىلىملەر بىلىم دائىرسىگە كىرىدۇ. يەنى ۋەھىيىنى مەنبە قىلىدىغان شەرئىي ئىلىملەر بىلىم دائىرسىدىن چىقىرىۋېتىلگەن. بۇ نۇقتىدىنمۇ مەزكۇر ئاتالمىش «ئىسلام بىلىملىرى تەتقىقاتچىسى»نىڭ ئەبجەشلەشكەن بىر ئاتاقنى ئىشلىتىشكە زورۇقىشىمۇ داپشاقلارچە كىيىۋالغان قالپىقىغا خىلاپ ھالدا بىر تۈرلۈك تەتقىقسىزلىق، تەھقىقسىزلىق ۋە كەسىپ ئەخلاقى نۇقتىسىدىن تېتىقسىزلىق دېيىشكە بولىدۇ.\n\n**خاتىمە**\n\nقۇرئاندا قىلمىغانلىرىنى قىلغان كۆرسىتىپ ماختىنىش ئەيىبلەنسە، پەيغەمبەر ھەدىسلىرىدە ئۆزىدە يوقنى بار قىلىپ كۆرسەتكۈچىلەر «ياسىنىۋېلىشقا ئۇرۇنغان يالغانچى شاھىت»قا ئوخشىتىلىدۇ. دەرۋەقە ئىلىم ئەخلاقىدا ھاياغا ئورۇن بېرىلمىگەندە شەرەپتىن، غۇرۇردىن سۆز ئېچىش بىھۇدىلىكتۇر. ئۆز ئىدىيەسىدە تۇتاملىق بولغان كىشى ئۈچۈن سەمىمىيەت ھەر ۋاقىت بىرىنچى ئورۇندا تۇرىدۇ. ئىدىيەسى بىلەن ئەمەلىيىتىدە، دەۋاسى بىلەن ھەرىكىتىدە تۇتاملىق بولۇش دېيىلگەندە، مىسال تەرىقىسىدە ئامېرىكا دېڭىز ئارمىيەسىنىڭ ئادمىرالى جېرېمىينىڭ مەشھۇر ئۆلۈۋېلىش ۋەقەسىنى ئەسلەشكە توغرا كېلىدۇ. بۇندىن يىگىرمە يىللار ئىلگىرى يۈز بەرگەن بۇ ۋەقەدە جېرېمىي ئۇرۇش قەھرىمانلىرىغىلا ئاتاپ بېرىلىدىغان بىر مېدالنى ئۆزىگە بېرىلمىگەن ئەھۋال ئاستىدا ئەتەي تاقىۋالىدۇ ۋە بۇنى بىر مۇخبىر بايقاپ سۈرۈشتۈرىدۇ. قىلمىشىدىن نومۇس قىلغان، ئۆز ساھەسىگە، سەپداشلىرىنىڭ ئوبرازىغا كەلتۈرگەن بۇ داغنى نومۇس بىلگەن جېرېمىي يېنىدىكى قورالى بىلەن ئۆزىنى ئېتىۋالىدۇ. يەنە كېلىپ ئۇ ئۆلۈۋېلىشتىن بۇرۇن خاتاسىنى تونۇپ، ھەم ئائىلىسىگە، ھەمدە ئۆز ساھەسىدىكى قوشۇنىغا ئايرىم - ئايرىم ئىككى پارچە كەچۈرۈم سوراش خېتى يېزىپ كېتىش ئارقىلىق سەمىمىيىتىنى ئىپادىلەيدۇ ۋە بىر تارىخىي ھادىسىنى قالدۇرۇپ كېتىدۇ. گەرچە مەدەنىيىتىمىزدە ئىنساننىڭ ئۆلۈۋېلىشى ئىنتايىن ئېغىر ئېلىنىدىغان، ئەقىدىمىزدە كەچۈرگۈسىز گۇناھ قىلمىش بولسىمۇ، ئەجەبا، ئىلىم ۋە دىن مەيدانلىرىدا بوي كۆرسىتىپ يۈرۈۋاتقانلارنىڭ ئەقەللىي ھالدا نومۇس تۇيغۇسى يوقالماسلىقى، ھەددىنى بىلىپ قەدەم ئېلىشى، داپشاقلىقتا ئەزۋەيلىمەسلىكى كېرەك ئەمەسمۇ؟\n\nدەرھەقىقەت، ئىلىم - مەرىپەت مەشئىلى ئۆز ئەھلىنىڭ تەرىپىدىن ئەزىزلىنىشى كېرەككى، ھەددىنى بىلمەسلەرنىڭ قولىغا ئۆتۈپ كەتمەسلىكى، ئەھلى بولمىغان كاتېگورىيەدە ئەھلىيەت دەۋا قىلىدىغان نائەھلىلەرنىڭ قولىغا چۈشۈپ كەتمەسلىكى لازىم .چۈنكى بۇ يالغۇز ئىلىمنىڭلا ئاپىتىنى كەلتۈرۈپ توختىمايدۇ. بەلكى بۇنىڭ ئىجتىمائىيلىقتا كەلتۈرۈپ چىقىرىدىغان يوشۇرۇن سەلبىي تەسىرلىرى جەمئىيەت ئېڭىغا گويا نورمالدەك ئورۇنلىشىپ ماڭىدۇ ۋە سۆكۈپ ئېلىۋېتىش قىيىن بولغان يامان سۈپەتلىك ئۆسمىگە ئايلىنىشقا، جاھالەتنىڭ يىلتىز تارتىشىغا خىزمەت قىلىدۇ. ھەد - ھۇدۇد بىلىش ئۇشبۇ ئۆسمىنىڭ پەيدا بولۇشىنىڭ ئالدىنى ئالىدىغان تەبىئىي تەقەززا، جاھالەتنىڭ يامرىشىنىڭ ئالدىنى ئالىدىغان ئىجتىمائىي زۆرۈرىيەتلەردۇر. ئەگەردە بۇ ئۆسمە دىننىڭ سايۋىنى ئاستىدا ئۈندۈرۈلگەن تەقدىردە مەسىلىنىڭ جىددىيىتى ۋە خەتىرى قاتمۇقاتلىشىدۇكى، بۇنىڭ ئاقىۋىتىگە سەل قاراش، مۇنداقلا ئىشتەك ئۆتۈپ كېتىش، مەسىلىگە «شۇنچە خىزمەت قىلىۋاتقانكىن ئۇنچىلىك دەۋالسا نېمە بوپتۇ»، «دەپ قويغانغا نېمە بولاتتى» دېگەندەك قاراساۋاتچە مۇئامىلە قىلىش بولسا، ئۆز نۆۋىتىدە يوشۇرۇن ئاپەتنىڭ يىلتىز تارتىشىغا كۆز يۇمغانلىققا، ئىلىمنىڭ، دىننىڭ سۇيىئىستېمال قىلىنىش مۇمكىنچىلىكلىرى ئۈچۈن يوچۇق ئېچىۋاتقانلىققا، تۇتۇرۇقسىز باھانىلەر بىلەن سەل قارىغانلىققا باراۋەردۇر.\n\nبۇنىڭ يەنە مەۋجۇت ئىجتىمائىي قۇرۇلمىلارنىڭ چاك - چېكىدىن يېرىلىشىغا، قۇتۇپلىشىشىغا ۋە قارغۇلارچە ئەگىشىش قىزغىنلىقىنىڭ ئەۋج ئېلىشىغا كۆرسىتىدىغان تەسىرى چوڭ بولۇپ، ئاقىۋەت نوپۇز مونوپوللۇقىنىڭ باش كۆتۈرۈشىگە ۋە ئەخلاقىي چىرىكلىكنىڭ يوللۇقلىشىشىغا زېمىن ھازىرلايدىغانلىقى شۈبھىسىز. ئەگەر بىز گازىر - پۇرچاقچىلىقتىن سىياسىي داھىيلىققا كۆچۈپ كەسىپ يېڭىلىغان ۋە ياساپ چىقىلغان «داھىي»لىرىمىزنىڭ 10-20 يىللىق دەۋا تارىخىدا مىللەتنىڭ سىياسىي ئىرادىسىنى مال - ماتا ئورنىدا قانداق بازارلىق مالغا ئايلاندۇرغانلىقىنى، 10-20 يىللىق جەرياندا ھەر تۈرلۈك ئىلمىي ئورگان ۋە دىنىي ئوقۇش تارىخىغا سىغىنىپ تۇرۇپ كونتروللۇقنى قولغا ئېلىش قەستىدىكى دىنىي ئاتاقتىكى كىشىلەرنىڭ بۇ تۈر ساختا داھىيلىقنىڭ بازىرىنى قانداق چىقارغانلىقىنى، ھەتتا مىللەتنى ئىندىجىنىسلىقتىن ئىبارەت تارىخىي رەزالەتكە مۇپتىلا قىلىش ۋە مىللەت تەقدىرىنى خالتا كوچىغا باشلاشتەك خىيانەتنى دادىل تەنقىدلەشتىن نېرى تۇرۇشقا ئاشۇ دىنىي تونلۇق كاتتىباشلارنىڭ قانداق ئۈلگە بولۇپ بەرگەنلىكلىرىنى پەملىگەن چېغىمىزدا، بۈگۈنكى شوخىنىڭ ئۇزۇنغا بارماي خوخىغا ئايلىنالايدىغانلىقىنىمۇ، بۈگۈنكى شۇمبۇيانىڭ ئەتىدە مىللەتكە نەشتەر بولۇشتىن يانمايدىغانلىقىنىمۇ  پەملەشكە بولىدىغانلىقىنى تەسەۋۋۇر قىلىشقا بولىدۇ.\n\nئاللاھنىڭ بىر مىللەتتىن ئىلىمنى تارتىپ ئېلىشتىكى قانۇنىيىتىنىڭ ئىلىمنىڭ ھەققىنى بېرەلەيدىغان ھەقىقىي ئىلىم ئەھلىلىرىنى قەبزى روھ قىلىش ئىكەنلىكى، ئارقىدىن ئۇلارنىڭ سىياقىدا، ئۇلارنىڭ ئۇنۋانلىرىدا، قىياپەتلىرىدە كۆرۈنىدىغان، كىشىلەرنىڭ ئەتىۋارلىشى نەتىجىسىدە ئۆزىنىمۇ، ئۆزگىنىمۇ ئازغۇنلۇققا سۆرەپ ئەكىرىدىغانلارنىڭ پەيدا بولۇشى تۈپەيلى ئىكەنلىكى  ھەققىدىكى پەيغەمبەر بېشارەتلىرى ئىلىم ساختىلىقىنىڭ، دىنىي ئاينىشنىڭ ھەدسىزلىشىش  ۋە يولسىزلىشىش بىلەن مۇناسىۋەتلىك ئىكەنلىكىنى، ھەددىنى بىلمەس داپشاق تىپلارنىڭ مەيدانغا چىقىشى، پەللىمۇپەللە، غېرىچمۇغېرىچ سۈنئىي نوپۇز پەيدا قىلىشقا ئۇرۇنىشى بۇنىڭ تىپىك ئالامەتلىرىدىن ئىكەنلىكىنى كۆرۈۋالغىلى بولىدۇ. بۇنى يەنە مىللەتنى قايسى تۈر ھالاكەتكە باشلايدىغانلىقىنى چۈشىنىپ يېتىشكە يېتەرلىك كۆرسەتمە ۋە ھالاكەتتىن ئالدىنقى سىگنال، دەپ ئېيتىشقىمۇ بولىدۇ. ئەگەر بۈگۈننىڭ ئاقىللىرى ساختىلىشىشقا كۆز يۇمغىنىدا، بۇ ئۇلارنىڭ ئەتىنىڭ شۇمبۇيالىرىنىڭ كەلتۈرۈپ چىقىرىدىغان سەلبىي ئاقىۋەتلىرىگىمۇ كۆز يۇمۇشنى ئۆزىگە راۋا كۆرگەنلىكىدىن دېرەك بېرىدۇ. دېمىسىمۇ ھەقنى ھەق، خاتانى خاتا دېيەلمەيدىغانلار سەركە ئاتىلىدىغان جەمئىيەتتە، ھەرتۈرلۈك ئاينىشنىڭ مەيدانغا كېلىشىنىمۇ توسوپ بولغىلى بولمايدۇ. خۇددى بۈگۈنكىدەك نورمال بىلىنىدىغان بولۇپ كەتكەن تالايلىغان بىنورماللىقلارنىڭ ئۆزىگە يارىشا خېرىدارى، ھىماتچىسى، ئاقلامچىسى ۋە يالاقچىسى بولغىنىغا ئوخشاش كەلگۈسىدىمۇ بۈگۈندىن پەرقسىز ھالدا بۈگۈندىن ئېغىر بولغان ئىجتىمائىي ۋە سىياسى بوھراننىڭ سەۋەبكارلىرىنى ئاقلايدىغانلار، ئاسارەت ئاستىدا ئېڭراشنى پىداكارلىق چاغلايدىغان ۋە بۇنى ھەققانىيەت يولىدىكى جان پىدالىقتىن ئەلا بىلىدىغان ماڭقۇرتلار توپىنىڭ ھاكىم كۈچ ئورنىغا چىقىشىمۇ يىراق بولمايدۇ. چۈنكى، ئەجدادلار ئېيتقىنىدەك: كۆرۈنگەن تاغ يىراق ئەمەس.\n\nدەرھەقىقەت، كۈنىمىز رېئاللىقلىرى ساغلام ئەقىل ئىگىلىرى ئۈچۈن سانسىزلىغان ئىبرەتلەرگە، مەسئۇلىيەت ئەھلى ئۈچۈن قۇلاقنى يوپۇرۇۋالغۇسىز ئاگاھلاندۇرۇشلارنى، سەگەكلىشىشكە چاقىرىدىغان سىگناللارنى چېلىپ تۇرۇپتۇ. بىراق كۆرمەكتىمىزكى، تەلەپكە لايىق تەقدىمنىڭ بولمايۋاتقانلىقى، كۆز ئالدىدىكى مەسخىرىۋازلىقلارغىمۇ جايلاپ ئىنكاس قايتۇرىدىغانلارنىڭ چەكلىك بولغانلىقى كىشىنى ئويلاندۇرىدۇ. دىن ۋە ئىلىم ساھەلىرىدە سەزگۈرلۈكنى يوقىتىش، ئاڭسىزلىشىش بۇ دەرىجىدە بولسا، بۇنداق بىر جەمئىيەت ئاتموسفېراسىدا ھەقىقىي ئىلىمنىڭ قەدرى - قىممىتى چۆكمەي، سۈزۈك دەۋانىڭ بازىرى كاساتلاشماي، ئىسلاھات ئەھلىنىڭ يولى تىكەنلەشمەي تۇرالىسۇنمۇ؟ ۋادەرىخاھ!!!\n\n*- بۇرھان مۇھەممەد*\n*2022-03-30*\n\n---\n\n### ئىنكاسلار ۋە مۇنازىرىلەر\n\n**مەۋلان مۇھەممەت:**\nھەممىسى ئوخشاش ، يازغان ئىككى تال نەرسىسىنى خەق ئوقۇپلا قويسا بەك نوچى ئوخشايمەن دەپ ئۇدۇل كەلگننى يېزىۋېرىدىغان گەپ، ھەد ، ھۇدۇد دىگۈدەك نى نى ئىشلار كۆز ئالدىمىزدا ئۇچۇپ يۈرىدۇ ، قوپاپ يىللاردىن خەلىققە مەنىۋىي ئوزۇق بېرىۋاتقان بىرسىگە (ھەد)تىن دەرىس بېرىپ تەنقىدلىگۈدەك نىمە بولغانتى ؟ زادى بىلىملىك ئادەم باشقا ئەقىللىق ئادەم يەنە باشقا ، لاتىلىشىڭلا داۋاملىق لاتىلىشىڭلا ئاز بوپ قالدى .\n\n**ئويغاقلار دۇنياسىدا− بۇرھان (جاۋاب):**\nمەۋلان مۇھەممەت كە:\nھەد - ھۇدۇد دېگۈدەك نى - نى ئىشلارغىمۇ بىر - بىرلەپ نۆۋىتى كېلىدۇ ۋە كېلىۋاتىدۇ. لاتىلىشىش دەپ قالسىڭىز باشنى قۇمغا تىقىۋېلىپ رېئاللىقنى كۆرمەس بولۇۋېلىپ قارىسىغا سۆزلەيدىغانلارنى لاتىلاشتى دەيمىز. ھەد ھۇدۇدتىن دەرس بېرىپ قويغىدەك نېمىش بولغاندۇ دەپ خۇپسەنلىك قىلدىغانلار چوقۇم چىقىدىغان بولغاچقا، نېمە بولغانلىقىنى يازمىدىمۇ، پاكىتلىق رەسىمى بىلەن چىقىرىپ قويغان. دەرس بېرىشكە تېگىشلىككە دەرسىنى بېرىشنى لاتىلىشىش دېمەيمىز، ئەكسىچە پاكىت تۇرسا گەپ يورغىلىتىشنى لاتىلىشىش دەيمىز. ئۇقۇمنى جايىغا تېپىپ ئىشلىتىشنى بىلمىگەننى لاتىلىشىش دەيمىز. شۇنچە ئىزىپ چۈشەندۈرسىمۇ ھەدسىزلىككە لىللا پوزىتسىيە تۇتۇش ئورنىغا خۇددى ئورتالىقتا مەسىلە يوقتەك مۇئامىلە قىلغاننى لاتىلاشتى دەيمىز. تېما مەزمۇنى بىر ياقتا قېلىپ مۇھاكىمە قىلىدىغان مەسىلىلەر تۇرسىمۇ گويا چوقۇنىدىغان بۇتىغا ئىگە چىققاندەك كەلتۈرگەن مىسالغا تاقىلىپ ئىلىم ساھەسىدىكى كىرىزىسلارغا ئازراقمۇ كۆڭۈل بۆلۈپ قويماسلىقنى داۋاملىق لاتىلىشىشنىڭ تەرەپدارى دەيمىز.\n\n**مەۋلان مۇھەممەت:**\nئويغاقلار دۇنياسىدا− بۇرھان گەپتانلىق بىلەن پىتقا چاپان كەيگۈزۈپ ئۇدۇل كەلگەنگە چالماڭلارنى ئېتىۋېرىڭلا ، ياخشى قىلىۋاتىسىلەر!\n\n**ئويغاقلار دۇنياسىدا− بۇرھان (جاۋاب):**\nمەۋلان مۇھەممەت\nئىنكاسلىرىڭىز پىتقا قانداق چاپان يېپىشنىڭ ئۆرنىكى بولۇۋاتىدۇ. ئۇدۇل كەلگەنلەرگە ئەمەس، جايىغا ئاتىدىكەن دەپ بىلگەيسىز!\n\n---\n\n**ئويغاقلار دۇنياسىدا− بۇرھان:**\n**ئابدۇراھمان ئارىف قا:**\nمېنىڭ ئاۋام ئالدىدا توغرا دېيىلىۋاتقان ئىشلارنىڭ شەكلىگە، غۇلغۇلىسىغا قاراپلا تەسۋىب قىلىپ ئولتۇرىدىغان ئادالەت تارازام يوق. ئەكسىچە تەسۋىب قىلىشقا قانائەت قىلمىغان ئۇنى زورىغا كۆككە كۆتۈرۈپ ئۇچۇرىدىغانلار مېنىڭ تەنقىد ئوبيېكتلىرىمدۇر. سىز تەنقىدلەشكە تېگىشلىك ئوبيېكتنى، تەنقىد قىلىنىۋاتقان مەسىلىنىمۇ ئىلغا قىلىپ بولالمىغاچقا تەنقىدكە ۋەز بىلەن جاۋاب قايتۇرۇپ ئاۋارە بولماي سىزمۇ ئۆزىڭىز دېگەندەك چۈشۈپ قالدىغان جاينى تاپالىسىڭىز سىزمۇ تەنقىد يېزىڭ، جاۋابىڭىزغا ۋەز ئارىلاشتۇرماي جاۋاپ قايتۇرۇش ماڭا قالسۇن. ئۇنداق قىلالمىسىڭىز يېرىم يارتا ئوقۇيدىغانلارغا ئوخشاش 《ئۇنداق بولسىڭىز بۇنداق بوپ قالىسىز》، دېگەندەك تېرە تاراقشىتىشلار ئۆزىڭىزدە قالسۇن! مەن ئۇنداق بولسا مۇنداقنى ئەمەس، دەل ئاشۇنداقنى پاكىتلىق تەنقىدلىدىم. ئارتۇق خاۋاتىردە بولمىغايسىز. مەسىلىنىڭ ۋەزنىگە چىشى پاتىدىغانلار، شەخسىي ئەقلى بىلەن ئانالىز قىلدىغانلار بولسا كەلسۇن. ساھەدىن خەۋرى يوق، ئىلمىي ساھەنىڭ بوسۇغىسىغا كەلمەي تۇرۇپ قايتىپ ئۆگىنىپ قالغانلار ھەددىنى بىلىپ سۈكۈت قىلسا بىرى ئۇلارنى گاچا دەپ قالمايدۇ. ئاقىلغا ئىشارەت...\n\n**ئويغاقلار دۇنياسىدا− بۇرھان (داۋامى):**\n**ئابدۇراھمان ئارىف**\nسىزنىڭ چۈشىنىمەن، بىلىمەن دەپ قىلغان گەپ ئەگىتىشلىرىڭىزنىڭ ھەممىسىدە دېمەكچى بولغىنىڭىز ئېنىق. ئەگىتىپ ئەكېلىپ گەپنى تاقىماقچى بولغان يېرىڭىزمۇ چۈشىنىشلىك. ياقتۇرماسلىقىڭىزنىڭ ئارقىسىدا ياتقان تىپىرلاشلارنىڭ نېمىنىڭ ئۈندىشى ئىكەنلىكىمۇ مەلۇملۇق. ئاخىرقى تەۋسىيە، ئۆزىڭىزنىڭ چېنىپ قالماسلىقى ئۈچۈن تۈركچە ئەبجەش سۆزلەرنى، جۈملە شەكىللىرىنى ئەتەي ئارىلاشتۇرۇپ يېزىپ جان قىينىمىغايسىز. تىلنى ئەتەي بۇزۇشتەك سەت كۆرۈنىدىغان ئىشنى چۈمپەردە قىلىۋالسىڭىزمۇ بەرىبىر خاراكتېرىڭىزنى يوشۇرۇپ قالالمايسىز. خەير، ھازىرچە مۇشۇنچىلىك بولۇپ تۇرسۇن!\n\n**ئويغاقلار دۇنياسىدا− بۇرھان (داۋامى):**\n**ئابدۇراھمان ئارىف**\nئاشۇ مەلۇم ئوبيېكت تەنقىدكە لايىق بولمىسا گېپىڭىز ئازراق چەك باسار، تەنقىدكە لايىق بىرسى بولغاندا تەنقىدلەنسە ئۇنى مىسال قىلىپ تەنقىدلىسەڭ بولمايتتى، دۈشمەنلىكىڭ باركەن، دېسىڭىز يولسىزلىق قىلغان، قارشى تەرەپ ئۈچۈن كۆتۈرگىلى باھانە ئىزدىگەن بولىسىز.\nسىز يازمىنىڭ باش قىسمىنى ۋەز دەۋاتقان بولسىڭىز بىرىنچىدىن تەنقىد يېزىش ئەمەس، جايلاپ ئوقۇشنىمۇ بىلمەيدىغان، بىلمەيدىغان نەرسە ئۈستىدە شىلتىڭ ئېتىپ باقىدىغان گۈدەككەنسىز. ئىككىنچىدىن بىر تېمىغا كىرىشتە، مەسىلىنى يورۇتۇشتا ئاشۇ تېمىنىڭ ئائىتلىنىدىغان ساھەنىڭ تۇتۇمىنى، مەسىلىنىڭ ساھەدىكى ۋەزنىنى، قىممىتى دېگەنلەرنى تەھلىل قىلىش، ئۇنىڭ قارمۇقارشىسىنى قانداق پەرقلەندۈرۈش كېرەكلىكىنى يورۇتۇش قاتارلىقلار ئەقەللىي قائىدە. بۇنىمۇ چۈشەنمىسىڭىز ئوقۇشنىمۇ قاملاشتۇرالمايدىغان بىرسى ئىكەنلىڭىزنى بازارغا سالغان بولىسىز. قورسقىڭىزدا ئوماچقا باقماي بۇنى ۋەز دەپ قويغىنىڭىزغا ۋەز بولۇپ قالمايدۇ. سىز بۇنى ۋەز دەۋالسىڭىز ئاۋۇ ئاتالمىش تەتقىقاتچىنىڭ ۋىدىيولىرىنى تەتقىقات لېكسىيەسى دەيدىغان ئوخشىمامسىز؟\nچۈشۈرۈش سۆزىنىمۇ لايىقىدا ئىشلىتىڭ. چۈشۈرۈش بولسىلا خاتا بولمايدۇ. ھەددىنى بىلمەي ساختا تەتقىقاتچىلىقنى بازارغا سالسا، ئۆزىنى دەڭسىمەي چىقىۋالغان يېرىدىن چۈشۈرۈش، ھەدسىزلىكىنىڭ ۋەزنى قەدەر ھەددىنى بىلدۈرۈش خاتا ئىش ئەمەس. قارشى تەرەپ چۈشكەندە بەك چۈشۈپ كېتەمدۇ، ياكى ھەددىنى بىلىپ ئىناۋىتى بىلەن چۈشەمدۇ بۇنى ئۆزى بەلگىلەيدۇ. ئاندىن قالسا بۇنىڭ دەرىجىسىنى سىز قاتارلىق ساختا تەتقىقاتچىلىق ھادىسىلىرى بازارغا سېلىنغاندا كۆز يۇمۇۋالىدىغان، تەنقىدلەنگەندە پەيدا بولۇپ «ئۆچمەنلىك قىلدى» دەپ ئۇششۇقلۇقنى بازارغا سېلىشىپ بېرىدىغان قۇيرۇقلىرى ئويلاشسا بولىدۇ.\n\n**ئويغاقلار دۇنياسىدا− بۇرھان (داۋامى):**\n**ئابدۇراھمان ئارىف**\n1. ماڭا ئۆزۈمنىڭ يازمىسىنى كۆزدىن كەچۈرۈشنى تەۋسىيە قىلىش ئورنىغا ۋەز بىلەن تەنقىدنىڭ پەرقىنى ئايرىشنى ئۆگىنىڭكى ئىنكاسىڭىزدا ۋەز بىلەن تەنقىدىي نەزەرنىڭ قانچىلىك پەرقى بارلىقىنى بىلىدىغان بىرسىدەك گەپلەر يېزىلسۇن.\n2. تەنقىدكە چىدىيالماسلىقىڭىزنىڭ ۋەز بولۇشقىمۇ ئەرزىمەيدىغانلىقىنى، دەۋاتقىنىڭىزنىڭ ئۆزىڭىز تىرناق ئىچىگە ئالغان «ۋەز»لىكىنى مۇشۇنداق بىلىشكە باشلاڭكى پاكىتلىق نەرسە ئالدىدا پاكىتقا ھۆرمەت بىلدۈرۈپ ئاتالمىش تەتقىقاتچىلىقنىڭ ھەدسىزلىك بولىدىغانلىقىنى ئېتىراپ قىلىڭ. ئاندىن ئۇسلۇب ۋە خاراكتېرگە يامىشىڭدە، سىزگە ئۇسلۇب ۋە خاراكتېر ھەققىدە ساۋات بېرەي. شۇ چاغدا ھەر ئىشنىڭ باسقۇچىنى دىتلىيالماي تۇرۇپ مانىڭدىن قۇسۇر چىقىرالمىغۇدەكمەن، ئاۋۇ يېرىنى غاجىلاپ دىققەت بۇرىسام بولغىدەك، دەيدىغان ئاقماس تاكتىكىنىڭ بۇ يەردە ئاقمايدىغانلىقىنىڭ ھېكمىتىنى چۈشىنىپ قالىسىز.\n3. ئاۋامنىڭ تارازىسىنى بىر نەرسە دېمەيۋاتىمەن. ئىلمىي تارازا ئارقىلىق ساختا «تەتقىقاتچى»لىقنى تەنقىدلەۋاتىمەن. ئاتالمىش «كىبر»، ھېلىقىدەك گەپ تېپىپ بېرەلمەي كەپلەشكەندە دەۋالىدىغان «يۇشۇرۇن ئۆچمەنلىك» دېگەندەك قالپاقچىلىقنى ئىشلەتكەن ۋە ئەمەلىيەتنى بۇرمىلاپ ساھىبى ئۈچۈن كۆتۈرمىچىلىكىنى پەش قىلغان تىپلارنىڭ چىقىشى بۇ سەھىپىدە يېڭىلىق ئىش ئەمەس. ھەم بۇنداقلاردىن يالغۇز سىزلا يوق. ھەممىسى بۇرنىغا يېگەن، بۈگۈنى كانىدەك يامىشىپ ئەتىسى خاتاسىنى تونۇپ ئۆزىنى سورىغانلارمۇ ئاز ئەمەس. تەنقىد قىلىنسا بىرىنچى بولۇپ قىلىدىغان ئىشى قارشى تەرەپنى ئۆزىگە يوشۇرۇن ئۆچمەنلىكى بار بىرسى، دەپ ئويلىۋېلىشتەك بىچارىلىك، پىسخىك بۇزۇقلۇق يوق. بۇ پەقەت روھىيىتى خەسىسلىشىپ كەتكەن ۋە چىقىۋالغان تامدىن قانداق چۈشۈشنى بىلمەيدىغان نائەھلىلەرنىڭ ئىشلىتىدىغان ئۇششۇقلۇق ھۈنىرى خالاس! ئاۋاملىق قىلدىغانلارمۇ سىزدەك ئاۋامىلىقنىڭ دۇمباقچىسى بولۇشنى ئىلمىيلىكنىڭ ئالدىغا قويۇپ رېئاللىققا كۆز يۇمۇۋالىدىغانلاردۇر. ئاۋامىلىقنىمۇ چۈشىنىڭكى ئىلمىيلىق كۆزىڭىزگە «ئۆچمەنلىك»تەك، تەنقىدلەش «كىبىر»دەك كۆرۈنۈۋالمىسۇن! بولمىسا مۇشۇنداق ساپاسىز كۆتۈرمىچى ئورنىغا چۈشۈپ قىلىشتىن ساقلىنالمايسىز.\n\n**ئويغاقلار دۇنياسىدا− بۇرھان (ئىزاھات):**\nھەدسىزلىكتە، ئارسىزلىقتا ئۇچىغا چىققانلارنى مەخسۇس ئاقلىغىلى كىرىپ قاملاشتۇرالمىغان، ئۆزىگە ئىشەنچىسى يوقلۇقىدىن دەيدىغاننى دەپ بولۇپ قۇسۇقنى ياندۇرۇپ ئىچكەن تەرزدە يازغانلىرىنىڭ ھەممىنى يۇيۇۋالغان ئابدۇراھمان ئارىف ئىسىملىك كۆتۈرمىچى تورداش. بۇ تورداشمۇ تەرەپپازلىق شەكلىدە كىرىپ ساختا تەتقىقاتچىلىقنى ھىمايە قىلىشنى قاملاشتۇرالماي ئۆزىنى ئۆزى چاندۇرۇپ قويۇپ ئاخىرىدا بارلىق ئىنكاسلىرىنى يۇيۇۋاپتۇ. ۋاقىت - زېھىن ئىسراپ قىلىشتىن باشقىغا يارىمايدىغان مەزكۇر ئاۋارىگەر تورداش نۇرغۇن ئىنكاسلارنىڭ يېزىلىشىغا سەۋەب بولۇپ تۇرۇپ مەسئۇلىيەتسىزلەرچە ئۆزىنى چاندۇرىدىغان ئىنكاسلىرىنى ئۆچۈرۈۋالغانلىقى ئۇنىڭ ئاتالمىش ساختا تەتقىقاتچى مۇھەممەد رەھىمگە چېتىشلىق شەخىسلىكىنى ۋە ئۇنىڭ ئۈچۈنلا ئىنكاس يازغانلىقىنى كۆرسىتىدۇ. ئۆزى كىرىپ پىكىر قاتناشتۇرالماي ئىت - مۈشۈكلىرىنى، ئۇرۇق-تۇغقانلىرىنى ئالدىغا چىقىرىپ قويۇشتەك نا ئەھلىلىك دىن ئوقۇغانلىق داۋرىڭى سېلىۋاتقانلار ئۈچۈن بەكمۇ ياراشمايدىغان قىلىق. مەزكۇر تورداش بۇنىڭدىن كېيىن سەھىپىمىزدە قارشى ئېلىنمايدۇ. شۇنداقلا سەھىپىمىز مەزكۇر ئابدۇراھمان ئارىف نى ئىككىنچى نومۇرلۇق قوغلاندى ئېلان قىلىدۇ ۋە سەھىپىنىڭ قەيېرىدە ئىنكاسى كۆرۈلسە شۇيەردە چەكلەپ تازلايدىغانلىقىنى، كۆرگەنلا يېرىدە «تاخ» دەپ ھەيدەپ چىقىرىدىغانلىقىنى جاكارلايدۇ.\n\n---\n\n**ئويغاقلار دۇنياسىدا− بۇرھان:**\n**ئالىپ ئارسلان غا:**\nبۇزۇلۇشقىمۇ كۆڭۈلچەكلىك بىلەن مۇئامىلە قىلغاننى بۇزۇلۇپتۇ دەيمىز. ئىلىم ساھەسىدە سىزدەك ئويلاپ ئون تەپمە ھالال قىلىپمۇ بىر «تەتقىقاتچى»نىڭ ياسىلىشىغا يول چىقارغىلى بولمايدۇ. سىزدەك ئويلايدىغانلارغىمۇ يازمىدا يەر بېرىلگەن. زورۇقمىغايسىز.\n\n---\n\n**Sedef Uygur:**\nسىز يازىدىغاننى يېزىپ ، ئىنكاسلارنى ئۈچۈرۈپ ماڭىدىكەنسەز ھە ؟ شۇنداقتىمۇ يېزىپ قۇياي .\nبۇنچىلىك ئۇزۇن تەنقىتنى قانچىلىك ۋاقىتتا يېزىپ بولدىڭىز؟ ئەگەر بىر نەرسە يازغىڭىز بولسا ، يازىدىغان نەرسە تاپالماي بۇنداق ئاقماس نەرسىلەرنى يېزىپ ۋاقىت ئىسراپ قىلماڭ . نۇرغۇن تىمىلار بار ، قول يازمىلار بار شۇلارنى ئەۋەتىپ بىرەي . مۇشۇ سەۋىيەرىڭىز بىلەن يېزىپ گۈل كەلتۈرىۋىتىسز\n\n**ئويغاقلار دۇنياسىدا− بۇرھان (جاۋاب):**\n**Sedef Uygur**\nھۆرمەتلىك سەدەپ خانىم، سىزمۇ بۇ تەنقىدتىكى دۇمباقچىلاردىن بىرى ئەمەسمۇ؟ يەنە قايسى يۈز بىلەن بۇنداق ئىنكاس يازغانسىز؟ تېما مەزمۇنى ئېنىق، سەۋىيەمۇ ئېنىق. شۇنداق تۇرۇپ بۇنداق تېمىلاردا پۇتىدا ئويلاپ، بارمىقىدا خەت يازىدىغانلار، ئالدى بىلەن ئاۋۇ مەسىلىنىڭ ئوپئوچۇق تەنقىدكە لايىقلىقىنى پەملىگۈدەك ساپاسى يوق تۇرۇپ ھېسسىياتىدا تىك - تاك توپچە سەكرەيدىغانلار پېتىغدايمەن دېسە، ئۇلارنىڭ سەۋىيەسىگە چۈشۈپ يېزىشىدىغان ۋاقتىم يوق. قوليازمىدىن ئۇۋا ياسىغان ئادەمگە ئىش ئۆگەتسىڭىز، ئىلمىي ئاتموسفېرانىڭ بۇلغىنىشىغا پىكىر قىلىۋاتقان كىشىگە قىلغىلى ئىش تاپالماپسىز دېسىڭىز ئوڭ گەپ بولمايدۇ. سىزمۇ ئۆزىڭىز ئوڭ تۇتۇپ ئوقۇيالمايدىغان قوليازمىلارنى يىغىۋېلىپ بىلىمداندەك بولۇۋالماي، كۈدە - كۆرپىڭىزنى سېتىپ، ئىلىمنىڭ ئىشىنى ئىلىم ئەھلىلىرىگە قويۇپ قويسىڭىز ھەر ئىش ئۆزىنىڭ ئەھلىنى تاپسا، ھەر كاسىپ ئۆز ئىشىنى قىلسا ياخشى ئەمەسمۇ؟ ماقۇل سىزدەك قوليازما يىغىۋېلىپ ئۆزىنى «بىلىمدان» ئويلايدىغان بىرى چىقىپ كامېراچى ئارتىستىن بىرىگە: مەن سىزنى تەتقىقاتچى دەپ تونۇشتۇرۇپ سورۇن ئورۇنلاشتۇرۇپ بېرەي دېدىمۇ دەيلى. قارشى تەرەپ ئاڭلىق تالىپ بولسا، بىرىنچى بولۇپ ئاۋۇ لايىھەنى كۆرگەن چاغدا، مەن دېگەن تەتقىقاتچى ئەمەس، مېنىڭ ئىشىم ماۋۇ، كەسپىم ماۋۇ، مۇنداق دېسەك ماڭا مۇناسىپ بولار، دېمەكتە يوق، خۇشياققانچە ئاپىرىپ ھەمبەھرىلىسە بۇنداق داپشاقلىققا بۇنچىلىك تەنقىد ئازلىق قىلىدۇ. سىزگىمۇ تەۋسىيە، ھەركىم ئۆزىنىڭ «دۇكىنى»غا ساھىب چىقىشنى قاملاشتۇرغاي!\n\n---\n**مەنبە:** ئويغاقلار دۇنياسى سەھىپىسى\n``````markdown\n---\ntitle: \"ھەدسىزلىكنىڭ ئارسىز يۈزلىرى\"\nauthor: \"بۇرھان مۇھەممەد\"\ndate: \"2022-03-30\"\nsource: \"ئويغاقلار دۇنياسى سەھىپىسى\"\ntags:\n  - ئىجتىمائىي ئوبزور\n  - ئىلىم ئەخلاقى\n  - تەتقىقاتچى\n  - زىيالىي\n  - تەنقىد\n---\n\n# ھەدسىزلىكنىڭ ئارسىز يۈزلىرى\n\n**(1)**\n\nئوقۇماق ۋە بىلمەك ئۆز نۆۋىتىدە بولماق ۋە پىشىپ يېتىلمەك ئىشىدۇر. بىر نەرسىنىڭ بولارى بىلەن بولۇشى ئوتتۇرىسىدا پەرق بار. ئادەم بالىسى ئۈچۈن ئېلىپ ئېيتقاندا، بولارى دېگىنىمىز ئۇنىڭ بولۇشقا تېگىشلىك سۈپەتتە بولماسلىقىنى، بولۇشىنىڭ ئارقىسىدا نە بىر ھىممەتنىڭ، نە بىر تەربىيەنىڭ، نە بىر كۆڭۈل قويۇشنىڭ سايىسى تېپىلماسلىقىنى، ئۆز ھالىغا تاشلاپ قويۇلۇشىنى كۆرسىتىدۇ. بولغىنى دېگىنىمىز كۆرگەن تەربىيە ۋە ئالغان ئىلىمىگە ئۇيغۇن دەرىجىدە سۈپەتلىك ئىنسان بولغىنىنى، تىرىشچانلىققا يارىشا مۇئەييەن خاراكتېر ئىگىسى بولۇپ يېتىلگەنلىكىنى كۆرسىتىدۇ. پىشىپ يېتىلىشى دېگىنىمىز بولسا، ئۇنىڭ ئەقىلنى زەكاۋەت بىلەن، روھىنى پەزىلەت بىلەن بېزىشىنى، ئىلىمنى ئەمەل بىلەن تاكامۇللاشتۇرۇشىنى كۆرسىتىدۇ. مانا بۇلار ئىنساننى ئىلىمدىن مەرىپەتكە، مەرىپەتتىن پەزىلەتكە، پەزىلەتتىن كامالەتكە ئېرىشتۈرگۈچى خۇسۇسىيەتلەر، پاسىق ئىنساندىن پازىل ئىنسانغا، ناقىس ئىنساندىن كامىل ئىنسانغا ئايلاندۇرغۇچى خىسلەتلەردۇر.\n\nبولۇپمۇ بۇ ئىلىم پەيغەمبەر مىراسى بولغان قۇرئان ۋە سۈننەت روھىدىن ئوزۇق ئالغان، ئۇنىڭدىن بىر كىشىلىك نېسىۋە ئالغان ئىلىم بولغىنىدا شۇنداق. ناۋادا بۇ ئىلىمنى ئالغۇچى تەلەپكارلىقىدا خالىس بولغىنىدا، شۈبھىسىزكى بۇ ئىلىم ئۇنىڭغا ياسانچۇقلۇقنى ئەمەس، سەمىمىيلىكنى، سۈنئىيلىكنى ئەمەس ئەمەلىيەتچانلىقنى، داپشاقلىقنى ئەمەس، تەۋازۇنى بېغىشلايدۇ. تالىبۇلئىلىم بولغۇچى ئەگەردە خالىسلىقىغا ئالىلىقنى، مۇتالەئەسىگە چالىلىقنى ئارىلاشتۇرۇپ قويغىنىدا بولسا، يۇقىرىقىدەك ئىلىمدىن كېلىدىغان فەيز ۋە ئاتايى - بەخشلەردىن بەھر ئالالمايدۇ، بەلكى ئۇنىڭ ئورنىنى سەمىمىيەتسىزلىك، ياسالمىلىق، مەككارلىق ۋە ھارامزەدىلىك خاراكتېرلىرى ئېلىشقا باشلايدۇ. بىلمەسلىكتىن كېلىپ چىققان ئاينىش نادانلىقنى كەلتۈرۈپ چىقارسا، چالىلىقتىن، پىشماسلىقتىن، سويمىلىقتىن كېلىپ چىققان ئاينىش ئاپەتنى ئومۇملاشتۇرۇش، جاھالەتنى ئەتراپقا يېيىشنى كەلتۈرۈپ چىقىرىدۇ. جاھالەتچىلىكنىڭ ئىجتىمائىي خەتىرىنىڭ نادانلىقنىڭ خەتىرىدىن ئارتۇق بولۇشى، بىدئەتچىلىكنىڭ خەتىرىنىڭ ئاشكارا كۇپرىدىن  يامان بولۇشى مۇشۇ نۇقتىدىندۇر. بۇنداق تۈردىكىلەرنى ئىلىم ساھەسى ئۈچۈن پارازىتقا، تەشبىھتە شۇمبۇياغا ئوخشىتىش مۇمكىن.\n\nئىلىمدىن كېلىدىغان مەرىپەت ئۆز نۆۋىتىدە كىشى ئۈچۈن ئۆزلۈك، خاراكتېر ۋە پاراسەت تىكلەشنىڭ مەنبەسىدۇر. ئۇشبۇ مەرىپەتنىڭ ئەڭ جانلىق خۇسۇسىيىتى بولسا، ھەد - ھۇدۇدنى بىلدۈرۈشتۇر. «ئۆزىنى تونۇغان رەببىنى تونۇيدۇ»، ھېكمىتىدىكى «ئۆزىنى تونۇش»تىن كېلىپ چىقىدىغان نەتىجىلەردىن بىرىمۇ كىشىنىڭ ئۆز ھەددى - ھۇدۇدىنى مۆلچەرلەشنى بىلىشى، ئونتولوگىيەلىك نۇقتىدىن ئىدراك قىلىشى، ئەپىستمولوگىيەلىك نۇقتىدىن قارىغاندىمۇ ئۆزىنى خالىقنىڭ بىلىشى ئالدىدا بىلىمسىز سانىلىدىغانلىقىغا تەسلىم بولۇشى كېرەكلىكىنى، ئۇنىڭ بىلدۈرگەنلىرىنىلا بىلىشتىن ھالقىيالمايدىغان، ئۆز ئۆزىدىن تەڭرىگە موھتاج مەۋجۇتلۇق ئىكەنلىكىنى ئاڭقىرىشى كۆزدە تۇتۇلغاندۇر. ئىسلام تارىخىدا ئۆتكەن مەشھۇر ئەللامىلەردىن ئىمام ئىبنى قەييىم ئەلجەۋزىينىڭ مەزكۇر ھېكمەت ھەققىدىكى بايانىدا «ئۆزىنى تېگىشلىك ئورۇنغا قويۇشنى، ھەددىنى ئاشماسلىقنى» بىلىش دەپ كۆرسىتىشىمۇ مۇشۇ نۇقتىدىندۇر. دېمەك ھەددىنى دەڭسىيەلمەسلىك، ئۆزىگە تېگىشلىك ماقامنى توغرا مۆلچەرلىمەسلىكمۇ بىر تۈرلۈك مەرىپەتسىزلىك، ئىدراكىي قۇۋۋەتتە پىشىپ يېتىلمەسلىك، پەزىلەت بابىدىن ئېلىپ ئېيتقاندا، ئالىلىق جۈملىسىدىندۇر.\n\n**(2)**\n\nھەد كەلىمىسىنىڭ سۆز مەنىسى: سىزىلغان چەكنى، چەك -چېگرانى كۆرسىتىدۇ. چەك چېگرا دېگىنىمىز ھالقىشقا بولمايدىغان، دەسسەپ چەيلەنسە ياكى دائىرىسىدىن بېسىپ ئۆتۈپ كەتسە، بولۇشقا تېگىشلىك يېرىدىن چىقىپ كەتسە بولمايدىغان ياساق قويۇلغان دائىرىدۇر. بۇ مەنىدىن ھەد بىلىش يولسىزلىشىشتىن ساقلىنىشتۇر. «يولدىن چىقماڭ، خاندىن قورقماڭ» دېگەن ماقالنىڭ روھىمۇ مانا بۇ يولسىزلىشىشتىن ئۆزىنى تارتىش كېرەكلىكىگە، ھەددىنى بىلىش كېرەكلىگە ئىشارەتتۇر. ھەد - ھۇدۇد بىلمەسلىكنىڭ يەنە بىر ئىپادىسى ئۆزىنى چاغلىماسلىق ياكى ئۆزىنى چاغلىيالماسلىقتۇر. ئۆزىنى چاغلىماق چېگراسىنى دەڭسىمەك ۋە ھەددىنى بىلمەكتۇر. ئۆزىنى چاغلىغان قازى ئالدىغا بارماس، دەيدۇ، ئەجدادلار. بۇ يەردىكى قازى ئىجتىمائىي تەرتىپنى قالايمىقانلاشتۇرغۇچىلارغا، ئىش بۇزارلارغا ھەد بىلدۈرگۈچى، ئاشقان چېگراسىدىن ياندۇرۇپ قانۇن بەلگىلىگەن ھۇدۇد ئىچىگە قايتۇرۇپ كەلگۈچى ۋەزىپىدارنى كۆرسىتىدۇ. بۇنى يەنە ئىلىم ساھەسىگىمۇ تەتبىقلاش مۇمكىن. يەنى ھۇدۇدىنى پەرق قىلمىغانلارغا ھەددىنى ئەسلىتىش، يولسىزلىشىشقا قاراپ كېتىۋاتقان ۋەزىيەتنى يولىغا سېلىش، چېگراسىنى بىلىشكە چاقىرىش ئىلىم بېرىلگەنلەر توپىنىڭ مەسئۇلىيىتى ۋە ۋەزىپىلىرىدىن بولۇپ، ئۆز نۆۋىتىدە بۇمۇ ئىلىم ساھەسىنىڭ نازارەتسىز، ساھىبسىز قالماسلىقى كېرەكلىكى ئۈچۈن قويۇلغان مەنىۋى ياساقتۇر.\n\nيولسىزلىشىش باش كۆتۈرگەن جەمئىيەتنىڭ تەرتىپى بۇزۇلۇشقا قاراپ ماڭغانغا ئوخشاش، چېگراسىدىن ئورۇنسىز ھالقىش ۋە ھەددىنى بىلمەسلىك ئەۋج ئالغان ۋە ھۇدۇدىغا تۇشلۇق ماقامدا تۇرۇشنى بىلمىگەن ھەدسىزلەر تائىپىسىنىڭ باش كۆتۈرۈشىمۇ شۇ جەمئىيەتنىڭ ئىلمىي ئاتموسفېراسىنىڭ تەرتىپىنى قالايمىقانلاشتۇرۇپ، چىرىكلىشىشنى، مەرىپەت ئەھلى بىلەن مەرىپەتنى تون قىلىۋالغان ئىلىم مەككارلىرىنىڭ، ئىلىم ساھەسىدىكى شۇمبۇيا تىپىدىكى ئىلىم قويمىچىلىرىنىڭ پەرقسىزلىشىشىنى، سۈزۈك بىلەن بۇزۇقنىڭ ئارىلىشىپ كېتىشىنى كەلتۈرۈپ چىقىرىدۇ. مەنپەئەت، نوپۇز ۋە شۆھرەتنىڭ قۇلىغا ئايلىنىشتىن لەززەت ئالىدىغانلار، شۇنداقلا مۇئەييەن غەرەزنىڭ مەھسۇلى سۈپىتىدە سۈنئىي پىروجىلەرنىڭ مەھسۇلاتى بولغانلار بىلەن سۈزۈك ئىلىم ئەھلىلىرىنىڭ، مەرىپەت بۇلاقلىرىدىن روھىيىتىنى ئوزۇقلاندۇرۇپ تۇرىدىغان ساغلام ئىلىم ۋە پىكىر ئەربابلىرىنىڭ ئورنى قالايمىقانلىشىشقا، ھەتتا پەگاھقا تېگىشلىكى تۆرگە، تۆرگە تېگىشلىكى پەگاھقا چۈشۈپ قېلىشقا، لايىقلار بىلەن نالايىقلارنىڭ ئورنىنىڭ ئالمىشىشىغا ئېلىپ بارىدۇ. بۇنىڭدىن كېلىپ چىقىدىغان ئاقىۋەت بولسا، ئىلىمنىڭ قەدر - قىممىتىنىڭ تۆۋەنلىشىشى، مال - ماتالاشتۇرۇلىشى، مۇستەقىل خاراكتېردىن بېقىندىلىققا چۈشۈپ قېلىشى ياكى ئاللىقانداق ياسالمىلىقلارنىڭ ۋەياكى بىرىلىرىنىڭ كۈتۈۋاتقىنىدەك سۈنئىي باشلامچى تىكلەش پىلانلىرىنىڭ پارچىسى بولۇش پوتېنسىيالىنىڭ كۈچلۈك بولۇشى قاتارلىق ھەر تۈرلۈك ھەد - ھۇدۇد پايخانلىقى، بۇزۇلۇش ۋە پۇچەكلىشىشنىڭ باش كۆتۈرۈشى مۇئەييەنلىشىدۇ. ناۋادا بۇ خىل ۋەزىيەتلەرنىڭ مەيدانغا كېلىشىگە زېمىن ھازىرلىشى ئاللىبۇرۇن ئەمەلىيلىشىپ بولغان، ھەتتا ئاڭقىرىپ يەتكۈسىز دەرىجىدە جەمئىيەتنىڭ روھىنى قاپلاپ ئۈلگۈرگەن بولسا، مۇنداق جەمئىيەتنىڭ چۈشكۈنلۈكتىن قوپالماس بولۇپ قېلىشى، ئىستىقبال يولىنىڭ نەپەس ئالغۇسىز دەرىجىدە ئىس - تۈتەكلەر قاپلىشى، تۇمانلىقلىقىدىن يول كۆرۈنمەس، يولىنى تاپالماس بولۇپ قېلىشى مۇقەررەردۇر.\n\n**(3)**\n\nسەھىھ ھەدىسلەردە «كىشىنىڭ ئاڭلىغانلىكى نەرسىسىنى سۆزلەپ يۈرۈشى سۆزلىگۈچىنىڭ يالغانچى ئىكەنلىكىگە يېتەرلىكتۇر»، دېيىلىدۇ. دەرۋەقە ھەدىس بۇ يەردە مەسىلىنىڭ ۋەزنىنى دەڭسىمەستىن ئۇدۇل كەلگەن يەردە سۆزلەپ يۈرۈشنى، ياكى ئاڭلاشقىلا تايىنىپ ئۇنىڭ راست ياكى يالغانلىقىنى ئېنىقلىماستىن سۆزلەشنى، ۋەياكى راست سۆزنىمۇ ئۆز ماقامىغا، ماكانىغا چۈشۈرگەن ئاساستا سۆزلىمەستىن ئۇنى تېگىشلىك ھۇدۇدىغا باب كەلگەن ياكى كەلمىگەنلىكىنى دەڭسىمەستىن سۆزلەپ يۈرۈشنى يالغانچىلىقنىڭ، يالغانچىلىقنى يايغانلىقنىڭ ئورنىدا بولىدىغانلىقىغا ئىشارەت قىلىدۇ. كۈنىمىزگە قارىغىنىمىزدا، تاغنى باغ، باغنى تاغ قىلىپ تەسۋىرلەيدىغان يازارلارنىڭ «زىيالىي» ئاتىلىپ كۆككە كۆتۈرۈلۈشى، قالپاققا تۇشلۈق ئىلىمدىن دەسمىيسى يوق قەلەمكەشلەرنىڭ يۈزىنى چىمىلداتماستىن «تەتقىقاتچى» داۋرىڭىنى سېلىشلىرىنىڭ ھەممىسىدە ئىجتىمائىي ئىلىم ئاتموسفېراسىدىكى بۇلغىنىش دەرىجىسىنىڭ نەقەدەر ئېغىرلىقىنى كۆرۈپ يەتكىلى بولىدۇ. بۇ خىل ھۇدۇدىنى دەڭسىيەلمەيدىغان، ئۆزىنى چاغلىماي ھەر تېمىغا بۇرنىنى سوقىدىغان چاكىنا تىپلارنىڭ ھە دېسىلا يالغان - ياۋىداقلىقتا ئوڭايلا چېنىپ يۈرۈشى، پەرداز - ئەندازلىرى بۇزۇلغان ھامان چاپان يەڭگۈشلەپ توختىماسلىقى قاتارلىقلارنى ئىلىمدە قويمىچىلىقتىن، پىكىردە شالغۇتلۇقتىن، خۇلۇق ۋە تۇتۇملاردا چاكىنىلىقتىن ساقلىنالماي كېلىشىنىڭ سەۋەب - بائىسلىرىدىن، دەپ كۆرسىتىشكە بولىدۇ. ئەلۋەتتە يۇقىرىقى ئىزاھلارغا كۆرە ئىلىم قويمىچىلىقىنى نامايىش قىلالايدىغان، ساختىلىقنى ئەدەبىي يېزىققا تۆكۈپ ئۇستاتلىق قىلىشتا ھەد بىلمەيدىغان مەككار بىر تائىپىنىڭ تەتقىقاتچىلىقنى قالپاق قىلىپ كىيىۋېلىشىنى، ھەددىنى بىلمەسلىكىنى نېمە دەپ مۇئەييەنلەشتۈرۈش ھەربىر ئاقىل ئوقۇرمەن ئۈچۈن ئايدىڭ بولغان بىر مەسىلە. لېكىن بۇ يەردە يۇقىرىقىدىنمۇ كىشىنى ئويغا سالىدىغان، دىققەتتىن چىقىرىشقا بولمايدىغان يەنە بىر مەسىلە تۇرۇپتۇ. ئۇ بولسىمۇ دىنىي ئىلىم ساھەسىدىن نان يەۋاتقانلارنىڭمۇ مەزكۇر ھەدسىزلىكنى دوراپ بېقىشقا تۇتۇنۇشى، قالپاقسىراش خاھىشلىرىنى دىنىي بوياقتا بوياپ باقماقچى بولۇشى، تۆت ئادەمنىڭ ئەتراپىغا ئولاشتۇرالىغانلىقىدىن قۇتراپ، ۋەز - تەبلىغىدىن قولغا كەلتۈرگەن ھۆرمەت ئېتىبارلىرىدىن جۈرئەتلىنىپ ئۆزىنى چاغلىماسلىقى، ھەدسىزلىككە قەدەم ئېلىشىدۇر.\n\nئەلۋەتتە بىر قىسىم شالغۇت زېھنىيەتلىك زىيالىي تائىپىسىنىڭ قالپاقسىرىشىنى، يېزىش ھۈنىرىنى نىقاب قىلىپ «تەتقىقاتچى» قالپىقىنى كىيىۋېلىشلىرىنى ئۇنىڭ خەلققە سۇنغانلىرىنى ئاساس قىلىپ ساختىلىقىنى ئېچىپ تاشلىغىلى، ئىلىم ۋە پىكىر تارازىسىغا تارتىپ تۇرۇپ رەسۋاسىنى چىقارغىلى، ئالغان تەربىيەسى، كىشىلىكى ۋە زېھنىيىتى قاتارلىقلارنى كۆزدە تۇتۇپ، بولۇپمۇ ئىسلامىي روھتىن يوقسۇز ھەمدە ئەخلاقىي قىممەتلەرگىچە ماتېرىيالىستلاشتۇرۇشنى شوئار قىلغان بىر شالغۇت مائارىپنىڭ مەھسۇلاتى ئىكەنلىكىنى نەزەردە تۇتۇپ مەسىلىنىڭ تۈپ ماھىيەتلىرىنى تېپىپ چىققىلى بولىدۇ. ئەمما يۇقىرىقىدەك ئىلىم ۋە مەرىپەت ئۇقۇملىرىنىڭ ئۇلتاشلىرىنى قۇرئان ۋە سۈننەت نۇرى بىلەن جۇلالاتقان، ھېكمەت ۋە پەلسەپە ئېكىنزارلىقلىرىنى ساپ ۋەھىينىڭ زىلال سۇلىرى بىلەن سۇغۇرۇپ ماڭغان دىن ئىلمىنىڭ تەلىم تەربىيەسىنى كۆرگەنلەردىن سادىر بولۇشقا باشلاۋاتقانلىقىنى چۈشىنىش ھەقىقەتەنمۇ كىشىگە زورلۇق كەلتۈرىدۇ.\n\nئالايلۇق، يېقىنقى مەزگىللەرگە قەدەر «ئۆلىما» ئاتلىق توپ ئىچىدە بوي كۆرسىتىپ يۈرگەن، ۋەزخانلىقنىڭ مېزىنى چىقىرىپ كېلىۋاتقان تەبلىغچى ئاتامانلاردىن مەلۇم پەرق ياساشقا ئۇرۇنۇپ كېلىۋاتقان، بولۇپمۇ كامېرالىق تەبلىغچىلىقنىڭ نەشرىنى بىر قەدەر يۇقىرى كۆتۈرۈش قەستىدە دىنىي ساھەدىكى يۇتۇبېرلىقنى بازار تاپقۇزۇۋاتقان ئىستۇدىيەچى توپنىڭ مەلۇم كاتتىبېشىنىڭ «ئىسلام بىلىملىرى تەتقىقاتچىسى» نامىدا تەشۋىق قىلىنىۋاتقانلىقى دىققەت تارتتى. ئۇنىۋېرسىتېت تەربىيەسىنىمۇ تۈزۈك كۆرمىگەن بىر تالىپنىڭ، يەنە كېلىپ مەزكۇر ساختا قالپاقنى ئۆز سەھىپىسىدە ھەمبەھرىلەۋاتقان مەزكۇر ئاتالمىش «تەتقىقاتچى»نىڭ بۇنداق ۋەزنى ئاددىي بولمىغان، كۆتۈرۈش ئۈچۈنمۇ پۇل، نوپۇز، ھە - ھۇچىلارنىڭ دۇمباقچىلىقلىرىمۇ يوللۇقلاشتۇرالمايدىغان، ئەكسىچە بۇ قالپاقنىڭ ئەمەلىي سۇنۇملىرى ئارقىلىق ئىلمىي ئەمگەكلىرىنى تەتقىقات سۈپىتىدە سۇنالىغانلارغا يارىشىدىغان، پاخاللاشتۇرۇشقا بولمايدىغان قالپاق ئىكەنلىكىنى بىلىشى ئەقەللىي تەلەپ بولغان بىر تۇتۇم ئىدى، ئەلۋەتتە. چۈنكى بىز «ئىسلامىي بىلىملەر تەتقىقاتچىسى» دەۋاتقان ۋاقىتتا دەرھال تەسەۋۋۇرىمىزغا كېلىدىغىنى مەزكۇر ئاتالغۇنىڭ ھەد ھۇدۇدى بولىدۇ. بۇ چاغدا مەزكۇر ئاتالغۇنىڭ زېھنىمىزدىكى مۇقابىلى شەرئىي ۋە دىنىي ئىلىملەر ھەققىدىكى ئىلمىي ئىزدىنىشلەرنى سۇنغانلارنى چېگرالايدىغانلىقىنى، ھەتتا تەرجىمانلىق بىلەن شۇغۇللىنىپ كېلىۋاتقان، تەرجىمە ئەسەرلەرنى سۇنۇۋاتقان كۆپ سانلىق دىنىي ساھە تەرجىمان تالىبۇلئىلىملەرنىڭمۇ (ئۆز نۆۋىتىدە بۇمۇ سەل قاراشقا بولمايدىغان مۇھىم ساھە) بۇ كاتېگورىيەگە كىرەلمەيدىغانلىقىنى، بەلكى بۇ ئاتالغۇ ھەد - ھۇدۇدى ئېتىبارى بىلەن كۈنىمىز ئاكادېمىيەسىدە ياكى بولمىسا ئىسلام ئۇنىۋېرسىتېتلىرىدا ئومۇملاشقان ئىلمىي تەتقىقات ئەندىزىسىگە رىئايە قىلغان ۋە ياكى كەڭ مەنىدە تەتقىقات سۈپىتىگە ئەھمىيەت بەرگەن دىنىي ساھەدىكى مۇستەقىل ئەسەر سۇنغۇچىلارنى، ياكى بولمىسا بەلگىلىك ئىسلامىي تېمىلاردا ۋەياكى ئىسلامىي پەنلەرنىڭ مەلۇم ساھەسىدە مۇئەييەن تەتقىقات ماقالىلىرىنى سۇنۇش بىلەن تونۇلغان ياكى تونۇلۇۋاتقانلارنى كۆزدە تۇتقان بولۇشى كېرەكلىكىنى تەسەۋۋۇر قىلىمىز. دېمەك بۇ ئاتالغۇ ئۇشبۇ كاتېگورىيە ئۈچۈن ھەد قىلىپ چېگرالانغان ۋە شۇ تەرزدە ئىشلىتىلىدىغان ئىلمىي ئاتاقتۇر.\n\nھالبۇكى مەزكۇر ئاتاقنى ئۆزىگە قالپاق قىلىشنى راۋا كۆرگۈچىنىڭ قاملاشتۇرۇپ يېزىلغان سالام خېتى چاغلىق بىرەر سۈپەتلىك ئىنشاسى ئورتالىقتا يوق بولۇشىغا قارىماي، ئۆزىگە بۇ قالپاقنى راۋا كۆرۈپ مەيدان قىزىتىۋاتقانلىقى، دەرۋەقە بۇ يەردە خۇپسەنلىككە مېلەنگەن ئېغىر دەرىجىدىكى ھەدسىزلىكنىڭ، ھەد - ھۇدۇد پايخان قىلىنىشنىڭ، زىيالىيلىقتىكى داپشاقلىقنىڭ يەنە بىر خىل ۋارىيانتىنىڭ سادىر بولۇۋاتقانلىقىدىن دېرەك بېرىدۇ. «كىتابسىز رەسۇل» بولمىغانغا ئوخشاش بىرەر كەسپىيلىكى بار، ئىلمىيلىككە تويۇنغان ئەسەرلىرى بولمىغان تەتقىقاتچىمۇ بولمايدۇ. ئەگەر بار بولغىنىدا بۇ ئېنىقلا ئىلمىي كاززاپلىق، ساھەنىڭ نامرات قېلىشى ۋەزىيىتىدىن پايدىلىنىپ توپىلاڭدىن توغاچ ئوغرىلىغانلىق بولۇپ، نۆۋەتتىكى ئاتالمىش «تەتقىقاتچى»نىڭ قىلمىشى بولسا، مۇشۇ تۈردىكى ساختا قىياپەت ئىجاد قىلىشتۇر. يەنە كېلىپ مەزكۇر «تەتقىقاتچى»نىڭ ئەل جامائەت بىلىدىغان كەسپىنىڭ تالىپلىقتىن ئىستۇدىيەچىلىك ۋە يۇتۇبېر تەبلىغچىلىقىغا يۆتكەلگەن بىرى  ئىكەنلىكى مەلۇملۇق بىر مەسىلە. شۇنداق تۇرۇپ گويا كۈنىمىزدە ئىلىم ئەنئەنىمىزدىكى «موللا»، «ئۆلىما» ئاتاقلىرىنىڭ پۈچەكلىشىشى ئاز كېلىۋاتقاندەك، مەزكۇر ئاتاقتىكى توپتىن سەكرەپ چىققان بىر تالىپچاقنىڭ ئۆز توپىدىن پەرقى يوق ھالدا  تەتقىقاتچى ئاتالغۇسىنىمۇ پۈچەكلىكنىڭ خام ماتېرىيالى قىلىشى مۇنداقلا ئۆتۈپ كەتكىلى بولىدىغان، ئاددىي ھادىسىلەردىن قارىغىلى بولىدىغان مەسىلە ئەمەسلىكىنى چۈشەندۈرىدۇ. خۇددى قۇرئان كۇرسلىرىنىڭ بىر چىرايلىق ئەنئەنىۋىي ئاتىلىشى بولغان «قارىخانا» دېگەن ئىسمى تۇرۇپ، ھەمدە ئىسمى ۋە جىسمى پۈتۈنلەي ئۆزىمىزگە ئائىت بولغان ساغلام بىر ئاتالغۇ تۇرۇپ، ئۇنى ياشارتىش ۋە سۈپىتىنى كۆتۈرۈش تامامەن مۇمكىن بولىدىغان بىر شارائىتتا بارنى چۆرۈپ تاشلىغىنىغا، ئورنىغا بىر نېمە مائارىپى، بىر نېمە ئاكادېمىيەسى دېگەندەك قويغان ئىسمى رېئاللىقتىكى جىسمىغا پەقەتلا چۈشمىگەن ماركىلىق ۋىۋىسكىلارنى قادىۋالغىنىغا ئوخشاش، مەزكۇر يۇتۇبېرچى تالىپچاقنىڭمۇ ئۆزىگە خوپ كېلدىغان ئاتاقلارنى بىر چەتكە قايرىپ «تەتقىقاتچى» تەخەللۇسىنى ھايا قىلماستىن پاخاللاشتۇرۇۋاتقانلىقىنى، پۈچەكلەشتۈرۈشنىڭ قۇربانى قىلىۋاتقانلىقىنى ھەقىقەتەن ئىلىم پايخانلىقىنىڭ، ئاتاقسىراش داپشاقلىقىنىڭ ساھە ئايرىمايۋاتقانلىقىنىڭ ئالامىتى، يۇقۇملۇق كېسەل مىسالى ساھەمۇساھە كۆچۈۋاتقانلىقىنىڭ ئالدىن سىگنالى دېيىشكە بولىدۇ.\n\nناۋادا بىز بۇ خۇسۇستا خەلقىمىز تەرىپىدىن ئېتىراپ قىلىنغان، تۈرلۈك شەرئىي تېمىلاردا مول ھوسۇللۇق ئىلمىي تەتقىقاتلىرىنى سۇنۇپ كېلىۋاتقان ۋە  بىر قاتار دىنىي ئەسەر ھەمدە مول ھەجىمدىكى ئىجتىھاتلىق پەتىۋا مەجمۇئەلىرى بىلەن تونۇلۇپ كەلگەن دوكتور ئابدۇلئەزىز رەھمەتۇللاھنىڭ «ئاتالغۇلارنىڭ پىكىرگە ۋە ھەرىكەتكە بولغان تەسىرى» ناملىق ماقالىسىدە تىلغا ئالغان بەزى نۇقتىلارنى دىققەتكە ئالساق، بولۇپمۇ ئەتەي بىر قىسىم كىشىلەرنىڭ ئۆزئارا كېلىشىۋېلىش يولى بىلەن چاقىرىش مودىسى پەيدا قىلىپ قول - قولچە «موللا» ياساپ چىققانلىق ھادىسىلىرىنى ۋە دوكتور ئابدۇلئەزىزنىڭ بۇ ھەقتىكى تەنقىدىي كۆز قاراشلىرىنى دىققەتكە ئالساق، ئۇستىلىق بىلەن تارقىتىلغان مەزكۇر ئاتالمىش «ئىسلام بىلىملىرى تەتقىقاتچىسى» ناملىق پىروپاگانداچىلىقنىڭمۇ بىر تۈرلۈك سۈنئىي نوپۇز ئۆستۈرۈش ئويۇنى ئىكەنلىكىنى، بەزىبىر ئاق - قارىنى پەرق ئېتىش ئېڭى يىگلەشكە باشلىغان كۆتۈرمىچى تىپلارنىڭ «شۇنچە يىل دىن ئوقۇپ، تەبلىغ سۆزلەپ، دەرس سۆزلەپ كېلىۋاتقانكىن، تەتقىقاتچى دېسە نېمە بوپتۇ»، دەيدىغان تۇتۇرۇقسىز ۋە بىمەنە باھانىنى سايىۋەن قىلىۋالغان «تەتقىقاتچى زات» ياساپ چىقىش سەتچىلىكلىرىدىن ئىكەنلىكىنى، بۇنىڭدا يەنە «تاغدا يولۋاس بولمىغان پەيتتىن پايدىلىنىپ مايمۇندىن پادىشاھ ياساپ تۇتقۇزۇش» ھىلىسىنىڭمۇ ئىزنالىرىنى بايقاشقا بولىدىغان مەشئۇم ھادىسە ئىكەنلىكىنى تەسەۋۋۇر قىلىشقا بولىدۇ. بۇ نۇقتىنى يەنە پېشقەدەم يازغۇچىمىز، شۇنداقلا دەۋا رەھبىرى، ھەمدە سىياسىي ئوبزورچى غۇلام ئوسمان ياغما ئەپەندىنىڭ سۈنئىي يېشىل چىراغ يېقىش ئارقىلىق «ئۆلىما»، «دەۋەتچى»، ياساپ چىقىش، خەلققە بۇنى يۇتقۇزۇپ يېتەكچى داھىي تىكلەش، يالغان مۇجاھىد ياساپ قەھرىمان دەۋاچى ياساپ چىقىش قاتارلىق خۇسۇسلاردىكى بىر قاتار مۇھاكىمىلىرىدىن، ئۆزى كۆرگەن ۋە بىلگەنلىرى ئاساسىدا تىلغا ئېلىپ ئۆتكەن مۇناسىۋەتلىك بىر قاتار ئەمەلىي مىساللىرىدىنمۇ تەكىتلەشكە بولىدۇ.\n\n**(4)**\n\nنۆۋىتى كەلگەن ئىكەن، شۇ نۇقتىنىمۇ ئەسكەرتمەي بولمايدۇ. ئۇ بولسىمۇ مەزكۇر ئاتاقتىكى «ئىسلام بىلىملىرى» ئاتالغۇسىدۇر. بىلىم سۆزىنىڭ چاغداش ئۇيغۇر تىلىدا ئىپادىلەيدىغان مەنىسى ئىلىملەردىن سۈزۈلۈپ چىققان مەلۇم خۇلاسىلەرگە، كىشىدە يېتىلگەن مول مەلۇماتقا تايانغان قۇرۇلمىغا ياكى بولمىسا كىشىلىك ساپانىڭ ئىلىم بىلەن يۇغۇرۇلغان ھالىتىگە ياكى بولمىسا مەلۇم ساھەدىكى بىرەر پەننىڭ ساۋات خاراكتېرلىك مەسىلىلىرى، قائىدە - قانۇنلىرىغا ۋاقىپ بولۇشتەك مەلۇمات جۇغلانمىسىغا قارىتىلىدىغانلىقى ئاتالغۇ ھەققىدە ئىزدىنىپ باققۇچىلار ئۈچۈن ئېنىق بىر ئۇقۇم. دېمەك «بىلىم» كەلىمىسى مۇئەييەن ساھەنىڭ پەنلىرىنى كۆرسىتىشكە تېخىمۇ ئىشلىتىلمەيدۇ. ئىلىم ۋە بىلىم ئايرىمىسىدەك توقۇناق ۋە تۇتامسىز ئايرىش شەكلىمۇ بىزدە چاغداش تۈركىيە تۈركچىسىدە ئايرىلغاندەك ئۇنداق رادىكال شەكىلدە ئايرىلغانمۇ ئەمەس. شۇنداقلا تۈركىيەدىكى مۇتەخەسسىسلەر ئارىسىدا تالاش - تارتىش ئوبيېكتى بولغاندەك پەن ۋە دىنىي ساھەلەر ئارا توقۇنۇش ۋەزىيىتىنىمۇ ئالدىراپ تاپقىلى بولمايدۇ. ئۇنداق ئىكەن، مەسىلىنى قاراتمىلىقى ۋە ئۇقۇم مەزمۇنى ئېنىق بولغان «ئىلىم»،  «پەن»، ياكى «ئىلىم - پەن» دېگەنگە ئوخشاش تامامەن ئېھتىياجلىرىمىزنى راۋا قىلالايدىغان، مەسىلىلىرىمىزنى ھەل قىلىپ كېتەلەيدىغان ئۇقۇملىرىمىز بار بولغان بىر ۋەزىيەتتە، بىزدىكى ئورنى بىلەن باشقا تۈركىي قەۋم ئارىسىدىكى ئىشلىتىش ئورنى پۈتۈنلەي ئاسمان - زېمىن بولغان بىر سۆزنى گويا «ئىسلام ئىلىملىرى» دەپ ئالساق بىر يەرلىرىمىز كەملىك ھېس قىلىدىغاندەك، زىيالىيچە تۈس ئالالمايدىغاندەك، گويا زامانىۋى ئەمەستەك تۇيغۇغا قامىلىپ ئۆزىچە كەمسىنىپ ئىلىم سۆزىنى «بىلىم» دەپ تەرجىمە قىلىۋېلىشىمىز، ئاندىن ئۇنى ئىلىم ئۇقۇمى ئورنىدا ئىشلىتىشنى ئومۇملاشتۇرۇۋېتىشىمىز ئۆز ھۇدۇدىمىز بىلەن باشقا ھودۇدلارنى ئايرىماسلىقىمىزنىڭ، شەكلىيلىققا مايىل بىر تۈرلۈك ھۇدۇدسىزلىقنىڭ ئىپادىلىرى دېيىش مۇمكىن. بۇنىڭدىن يەنە توپىلاڭدىن توغاچ ئوغرىلاش قىزغىنلىقىغا بىلىپ بىلمەي ئۆزىمىزنى تۇتقۇزۇپ قويۇۋاتقانلىقىمىزنى تەخمىن قىلىش مۇمكىن.\n\nقىسقىسى، چاغداش تىل مۇھىتىمىزدا ئورنى بولمىغان، تۈركىيە تۈركچىسىدىكى كاشىلىلاردىنمۇ خالىي ھالدىكى «ئىلىم»، «پەن» ۋە «ئىلىم - پەن» قاتارلىق ئورنى كەلگەن يېرىدە لايىقىدا ئىشلىتىپ ئېھتىياجىمىزنى قامدىيالايدىغان ئاتالغۇلىرىمىز بار ئەھۋالدا؛ جۈملىدىن ئاتالمىش «ئىلىم - بىلىم» توقۇنۇشىغا ئېلىپ بارمايدىغان مەزمۇت ئاتالغۇلىرىمىز بار ئەھۋالدا دادىل قوللىنىشنى بىلىشىمىز ئەقەللىيلىكتۇر. دېمەك، بىزدىن تامامەن باشقا مۇھىتتا قوللىنىش جەھەتتىن ئورنى ئېنىق بولغان، ئەمما چاغداش تۈركىيە تۈركچىسىدىن ئۆتنە ئېلىپ ئەكىرگەن تەقدىردە چاغداش تىلىمىزغا قارىتا بىرەر ئىلمىي قىممەت قاتمايدىغان، ئەكسىچە تۈركىيە ئىلىم ئاتموسفېراسىدا كەلتۈرۈپ چىقىرىۋاتقان كاشىلىسىنى بىزگە تەڭ سۆرەپ ئەكىرىش مۇمكىنچىلىكى بار بولغان، يەنە كېلىپ سېكۇلار زېھنىيەتنىڭ پەيدا قىلغان «ئىلىم - بىلىم» ئايرىمىسى سەپسەتىسىنى مەنبە قىلغان ئەبجەش بىر ئاتالغۇنى كېلىپ چىقىش ئارقا كۆرۈنۈشىنى دىققەتكە ئالماستىن گويا ئۇيغۇرچىدا ئىلمىي ئاتالغۇدەك بىمالال ئىشلىتىپ يۈرۈش، كەلسە - كەلمەس ئاتاق قىلىپ ئەكىرىش ئىشنىڭ ماھىيىتىدىن خەۋەردارلار ئۈچۈن ھەقىقەتەن غىدىق قوزغايدىغان ئورۇنسىز ۋە ئەھمىيەتسىز بىر ئىشتۇر. ئەڭ غەلىتە يېرى شۇكى، بىلىم ئاتالغۇسى  تۈركچىدە كۆپىنچە ئىلىم - پەن مەركەزلىك پوزىتىپ ئىلىملارنى كۆزدە تۇتىدىغان بولۇپ، پوزىتىۋىستلار نەزىرىدە تەجىربىچىلىككە ياتىدىغان ئىلىملەر بىلىم دائىرسىگە كىرىدۇ. يەنى ۋەھىيىنى مەنبە قىلىدىغان شەرئىي ئىلىملەر بىلىم دائىرسىدىن چىقىرىۋېتىلگەن. بۇ نۇقتىدىنمۇ مەزكۇر ئاتالمىش «ئىسلام بىلىملىرى تەتقىقاتچىسى»نىڭ ئەبجەشلەشكەن بىر ئاتاقنى ئىشلىتىشكە زورۇقىشىمۇ داپشاقلارچە كىيىۋالغان قالپىقىغا خىلاپ ھالدا بىر تۈرلۈك تەتقىقسىزلىق، تەھقىقسىزلىق ۋە كەسىپ ئەخلاقى نۇقتىسىدىن تېتىقسىزلىق دېيىشكە بولىدۇ.\n\n**خاتىمە**\n\nقۇرئاندا قىلمىغانلىرىنى قىلغان كۆرسىتىپ ماختىنىش ئەيىبلەنسە، پەيغەمبەر ھەدىسلىرىدە ئۆزىدە يوقنى بار قىلىپ كۆرسەتكۈچىلەر «ياسىنىۋېلىشقا ئۇرۇنغان يالغانچى شاھىت»قا ئوخشىتىلىدۇ. دەرۋەقە ئىلىم ئەخلاقىدا ھاياغا ئورۇن بېرىلمىگەندە شەرەپتىن، غۇرۇردىن سۆز ئېچىش بىھۇدىلىكتۇر. ئۆز ئىدىيەسىدە تۇتاملىق بولغان كىشى ئۈچۈن سەمىمىيەت ھەر ۋاقىت بىرىنچى ئورۇندا تۇرىدۇ. ئىدىيەسى بىلەن ئەمەلىيىتىدە، دەۋاسى بىلەن ھەرىكىتىدە تۇتاملىق بولۇش دېيىلگەندە، مىسال تەرىقىسىدە ئامېرىكا دېڭىز ئارمىيەسىنىڭ ئادمىرالى جېرېمىينىڭ مەشھۇر ئۆلۈۋېلىش ۋەقەسىنى ئەسلەشكە توغرا كېلىدۇ. بۇندىن يىگىرمە يىللار ئىلگىرى يۈز بەرگەن بۇ ۋەقەدە جېرېمىي ئۇرۇش قەھرىمانلىرىغىلا ئاتاپ بېرىلىدىغان بىر مېدالنى ئۆزىگە بېرىلمىگەن ئەھۋال ئاستىدا ئەتەي تاقىۋالىدۇ ۋە بۇنى بىر مۇخبىر بايقاپ سۈرۈشتۈرىدۇ. قىلمىشىدىن نومۇس قىلغان، ئۆز ساھەسىگە، سەپداشلىرىنىڭ ئوبرازىغا كەلتۈرگەن بۇ داغنى نومۇس بىلگەن جېرېمىي يېنىدىكى قورالى بىلەن ئۆزىنى ئېتىۋالىدۇ. يەنە كېلىپ ئۇ ئۆلۈۋېلىشتىن بۇرۇن خاتاسىنى تونۇپ، ھەم ئائىلىسىگە، ھەمدە ئۆز ساھەسىدىكى قوشۇنىغا ئايرىم - ئايرىم ئىككى پارچە كەچۈرۈم سوراش خېتى يېزىپ كېتىش ئارقىلىق سەمىمىيىتىنى ئىپادىلەيدۇ ۋە بىر تارىخىي ھادىسىنى قالدۇرۇپ كېتىدۇ. گەرچە مەدەنىيىتىمىزدە ئىنساننىڭ ئۆلۈۋېلىشى ئىنتايىن ئېغىر ئېلىنىدىغان، ئەقىدىمىزدە كەچۈرگۈسىز گۇناھ قىلمىش بولسىمۇ، ئەجەبا، ئىلىم ۋە دىن مەيدانلىرىدا بوي كۆرسىتىپ يۈرۈۋاتقانلارنىڭ ئەقەللىي ھالدا نومۇس تۇيغۇسى يوقالماسلىقى، ھەددىنى بىلىپ قەدەم ئېلىشى، داپشاقلىقتا ئەزۋەيلىمەسلىكى كېرەك ئەمەسمۇ؟\n\nدەرھەقىقەت، ئىلىم - مەرىپەت مەشئىلى ئۆز ئەھلىنىڭ تەرىپىدىن ئەزىزلىنىشى كېرەككى، ھەددىنى بىلمەسلەرنىڭ قولىغا ئۆتۈپ كەتمەسلىكى، ئەھلى بولمىغان كاتېگورىيەدە ئەھلىيەت دەۋا قىلىدىغان نائەھلىلەرنىڭ قولىغا چۈشۈپ كەتمەسلىكى لازىم .چۈنكى بۇ يالغۇز ئىلىمنىڭلا ئاپىتىنى كەلتۈرۈپ توختىمايدۇ. بەلكى بۇنىڭ ئىجتىمائىيلىقتا كەلتۈرۈپ چىقىرىدىغان يوشۇرۇن سەلبىي تەسىرلىرى جەمئىيەت ئېڭىغا گويا نورمالدەك ئورۇنلىشىپ ماڭىدۇ ۋە سۆكۈپ ئېلىۋېتىش قىيىن بولغان يامان سۈپەتلىك ئۆسمىگە ئايلىنىشقا، جاھالەتنىڭ يىلتىز تارتىشىغا خىزمەت قىلىدۇ. ھەد - ھۇدۇد بىلىش ئۇشبۇ ئۆسمىنىڭ پەيدا بولۇشىنىڭ ئالدىنى ئالىدىغان تەبىئىي تەقەززا، جاھالەتنىڭ يامرىشىنىڭ ئالدىنى ئالىدىغان ئىجتىمائىي زۆرۈرىيەتلەردۇر. ئەگەردە بۇ ئۆسمە دىننىڭ سايۋىنى ئاستىدا ئۈندۈرۈلگەن تەقدىردە مەسىلىنىڭ جىددىيىتى ۋە خەتىرى قاتمۇقاتلىشىدۇكى، بۇنىڭ ئاقىۋىتىگە سەل قاراش، مۇنداقلا ئىشتەك ئۆتۈپ كېتىش، مەسىلىگە «شۇنچە خىزمەت قىلىۋاتقانكىن ئۇنچىلىك دەۋالسا نېمە بوپتۇ»، «دەپ قويغانغا نېمە بولاتتى» دېگەندەك قاراساۋاتچە مۇئامىلە قىلىش بولسا، ئۆز نۆۋىتىدە يوشۇرۇن ئاپەتنىڭ يىلتىز تارتىشىغا كۆز يۇمغانلىققا، ئىلىمنىڭ، دىننىڭ سۇيىئىستېمال قىلىنىش مۇمكىنچىلىكلىرى ئۈچۈن يوچۇق ئېچىۋاتقانلىققا، تۇتۇرۇقسىز باھانىلەر بىلەن سەل قارىغانلىققا باراۋەردۇر.\n\nبۇنىڭ يەنە مەۋجۇت ئىجتىمائىي قۇرۇلمىلارنىڭ چاك - چېكىدىن يېرىلىشىغا، قۇتۇپلىشىشىغا ۋە قارغۇلارچە ئەگىشىش قىزغىنلىقىنىڭ ئەۋج ئېلىشىغا كۆرسىتىدىغان تەسىرى چوڭ بولۇپ، ئاقىۋەت نوپۇز مونوپوللۇقىنىڭ باش كۆتۈرۈشىگە ۋە ئەخلاقىي چىرىكلىكنىڭ يوللۇقلىشىشىغا زېمىن ھازىرلايدىغانلىقى شۈبھىسىز. ئەگەر بىز گازىر - پۇرچاقچىلىقتىن سىياسىي داھىيلىققا كۆچۈپ كەسىپ يېڭىلىغان ۋە ياساپ چىقىلغان «داھىي»لىرىمىزنىڭ 10-20 يىللىق دەۋا تارىخىدا مىللەتنىڭ سىياسىي ئىرادىسىنى مال - ماتا ئورنىدا قانداق بازارلىق مالغا ئايلاندۇرغانلىقىنى، 10-20 يىللىق جەرياندا ھەر تۈرلۈك ئىلمىي ئورگان ۋە دىنىي ئوقۇش تارىخىغا سىغىنىپ تۇرۇپ كونتروللۇقنى قولغا ئېلىش قەستىدىكى دىنىي ئاتاقتىكى كىشىلەرنىڭ بۇ تۈر ساختا داھىيلىقنىڭ بازىرىنى قانداق چىقارغانلىقىنى، ھەتتا مىللەتنى ئىندىجىنىسلىقتىن ئىبارەت تارىخىي رەزالەتكە مۇپتىلا قىلىش ۋە مىللەت تەقدىرىنى خالتا كوچىغا باشلاشتەك خىيانەتنى دادىل تەنقىدلەشتىن نېرى تۇرۇشقا ئاشۇ دىنىي تونلۇق كاتتىباشلارنىڭ قانداق ئۈلگە بولۇپ بەرگەنلىكلىرىنى پەملىگەن چېغىمىزدا، بۈگۈنكى شوخىنىڭ ئۇزۇنغا بارماي خوخىغا ئايلىنالايدىغانلىقىنىمۇ، بۈگۈنكى شۇمبۇيانىڭ ئەتىدە مىللەتكە نەشتەر بولۇشتىن يانمايدىغانلىقىنىمۇ  پەملەشكە بولىدىغانلىقىنى تەسەۋۋۇر قىلىشقا بولىدۇ.\n\nئاللاھنىڭ بىر مىللەتتىن ئىلىمنى تارتىپ ئېلىشتىكى قانۇنىيىتىنىڭ ئىلىمنىڭ ھەققىنى بېرەلەيدىغان ھەقىقىي ئىلىم ئەھلىلىرىنى قەبزى روھ قىلىش ئىكەنلىكى، ئارقىدىن ئۇلارنىڭ سىياقىدا، ئۇلارنىڭ ئۇنۋانلىرىدا، قىياپەتلىرىدە كۆرۈنىدىغان، كىشىلەرنىڭ ئەتىۋارلىشى نەتىجىسىدە ئۆزىنىمۇ، ئۆزگىنىمۇ ئازغۇنلۇققا سۆرەپ ئەكىرىدىغانلارنىڭ پەيدا بولۇشى تۈپەيلى ئىكەنلىكى  ھەققىدىكى پەيغەمبەر بېشارەتلىرى ئىلىم ساختىلىقىنىڭ، دىنىي ئاينىشنىڭ ھەدسىزلىشىش  ۋە يولسىزلىشىش بىلەن مۇناسىۋەتلىك ئىكەنلىكىنى، ھەددىنى بىلمەس داپشاق تىپلارنىڭ مەيدانغا چىقىشى، پەللىمۇپەللە، غېرىچمۇغېرىچ سۈنئىي نوپۇز پەيدا قىلىشقا ئۇرۇنىشى بۇنىڭ تىپىك ئالامەتلىرىدىن ئىكەنلىكىنى كۆرۈۋالغىلى بولىدۇ. بۇنى يەنە مىللەتنى قايسى تۈر ھالاكەتكە باشلايدىغانلىقىنى چۈشىنىپ يېتىشكە يېتەرلىك كۆرسەتمە ۋە ھالاكەتتىن ئالدىنقى سىگنال، دەپ ئېيتىشقىمۇ بولىدۇ. ئەگەر بۈگۈننىڭ ئاقىللىرى ساختىلىشىشقا كۆز يۇمغىنىدا، بۇ ئۇلارنىڭ ئەتىنىڭ شۇمبۇيالىرىنىڭ كەلتۈرۈپ چىقىرىدىغان سەلبىي ئاقىۋەتلىرىگىمۇ كۆز يۇمۇشنى ئۆزىگە راۋا كۆرگەنلىكىدىن دېرەك بېرىدۇ. دېمىسىمۇ ھەقنى ھەق، خاتانى خاتا دېيەلمەيدىغانلار سەركە ئاتىلىدىغان جەمئىيەتتە، ھەرتۈرلۈك ئاينىشنىڭ مەيدانغا كېلىشىنىمۇ توسوپ بولغىلى بولمايدۇ. خۇددى بۈگۈنكىدەك نورمال بىلىنىدىغان بولۇپ كەتكەن تالايلىغان بىنورماللىقلارنىڭ ئۆزىگە يارىشا خېرىدارى، ھىماتچىسى، ئاقلامچىسى ۋە يالاقچىسى بولغىنىغا ئوخشاش كەلگۈسىدىمۇ بۈگۈندىن پەرقسىز ھالدا بۈگۈندىن ئېغىر بولغان ئىجتىمائىي ۋە سىياسى بوھراننىڭ سەۋەبكارلىرىنى ئاقلايدىغانلار، ئاسارەت ئاستىدا ئېڭراشنى پىداكارلىق چاغلايدىغان ۋە بۇنى ھەققانىيەت يولىدىكى جان پىدالىقتىن ئەلا بىلىدىغان ماڭقۇرتلار توپىنىڭ ھاكىم كۈچ ئورنىغا چىقىشىمۇ يىراق بولمايدۇ. چۈنكى، ئەجدادلار ئېيتقىنىدەك: كۆرۈنگەن تاغ يىراق ئەمەس.\n\nدەرھەقىقەت، كۈنىمىز رېئاللىقلىرى ساغلام ئەقىل ئىگىلىرى ئۈچۈن سانسىزلىغان ئىبرەتلەرگە، مەسئۇلىيەت ئەھلى ئۈچۈن قۇلاقنى يوپۇرۇۋالغۇسىز ئاگاھلاندۇرۇشلارنى، سەگەكلىشىشكە چاقىرىدىغان سىگناللارنى چېلىپ تۇرۇپتۇ. بىراق كۆرمەكتىمىزكى، تەلەپكە لايىق تەقدىمنىڭ بولمايۋاتقانلىقى، كۆز ئالدىدىكى مەسخىرىۋازلىقلارغىمۇ جايلاپ ئىنكاس قايتۇرىدىغانلارنىڭ چەكلىك بولغانلىقى كىشىنى ئويلاندۇرىدۇ. دىن ۋە ئىلىم ساھەلىرىدە سەزگۈرلۈكنى يوقىتىش، ئاڭسىزلىشىش بۇ دەرىجىدە بولسا، بۇنداق بىر جەمئىيەت ئاتموسفېراسىدا ھەقىقىي ئىلىمنىڭ قەدرى - قىممىتى چۆكمەي، سۈزۈك دەۋانىڭ بازىرى كاساتلاشماي، ئىسلاھات ئەھلىنىڭ يولى تىكەنلەشمەي تۇرالىسۇنمۇ؟ ۋادەرىخاھ!!!\n\n*- بۇرھان مۇھەممەد*\n*2022-03-30*\n\n---\n\n### ئىنكاسلار ۋە مۇنازىرىلەر\n\n**مەۋلان مۇھەممەت:**\nھەممىسى ئوخشاش ، يازغان ئىككى تال نەرسىسىنى خەق ئوقۇپلا قويسا بەك نوچى ئوخشايمەن دەپ ئۇدۇل كەلگننى يېزىۋېرىدىغان گەپ، ھەد ، ھۇدۇد دىگۈدەك نى نى ئىشلار كۆز ئالدىمىزدا ئۇچۇپ يۈرىدۇ ، قوپاپ يىللاردىن خەلىققە مەنىۋىي ئوزۇق بېرىۋاتقان بىرسىگە (ھەد)تىن دەرىس بېرىپ تەنقىدلىگۈدەك نىمە بولغانتى ؟ زادى بىلىملىك ئادەم باشقا ئەقىللىق ئادەم يەنە باشقا ، لاتىلىشىڭلا داۋاملىق لاتىلىشىڭلا ئاز بوپ قالدى .\n\n**ئويغاقلار دۇنياسىدا− بۇرھان (جاۋاب):**\nمەۋلان مۇھەممەت كە:\nھەد - ھۇدۇد دېگۈدەك نى - نى ئىشلارغىمۇ بىر - بىرلەپ نۆۋىتى كېلىدۇ ۋە كېلىۋاتىدۇ. لاتىلىشىش دەپ قالسىڭىز باشنى قۇمغا تىقىۋېلىپ رېئاللىقنى كۆرمەس بولۇۋېلىپ قارىسىغا سۆزلەيدىغانلارنى لاتىلاشتى دەيمىز. ھەد ھۇدۇدتىن دەرس بېرىپ قويغىدەك نېمىش بولغاندۇ دەپ خۇپسەنلىك قىلدىغانلار چوقۇم چىقىدىغان بولغاچقا، نېمە بولغانلىقىنى يازمىدىمۇ، پاكىتلىق رەسىمى بىلەن چىقىرىپ قويغان. دەرس بېرىشكە تېگىشلىككە دەرسىنى بېرىشنى لاتىلىشىش دېمەيمىز، ئەكسىچە پاكىت تۇرسا گەپ يورغىلىتىشنى لاتىلىشىش دەيمىز. ئۇقۇمنى جايىغا تېپىپ ئىشلىتىشنى بىلمىگەننى لاتىلىشىش دەيمىز. شۇنچە ئىزىپ چۈشەندۈرسىمۇ ھەدسىزلىككە لىللا پوزىتسىيە تۇتۇش ئورنىغا خۇددى ئورتالىقتا مەسىلە يوقتەك مۇئامىلە قىلغاننى لاتىلاشتى دەيمىز. تېما مەزمۇنى بىر ياقتا قېلىپ مۇھاكىمە قىلىدىغان مەسىلىلەر تۇرسىمۇ گويا چوقۇنىدىغان بۇتىغا ئىگە چىققاندەك كەلتۈرگەن مىسالغا تاقىلىپ ئىلىم ساھەسىدىكى كىرىزىسلارغا ئازراقمۇ كۆڭۈل بۆلۈپ قويماسلىقنى داۋاملىق لاتىلىشىشنىڭ تەرەپدارى دەيمىز.\n\n**مەۋلان مۇھەممەت:**\nئويغاقلار دۇنياسىدا− بۇرھان گەپتانلىق بىلەن پىتقا چاپان كەيگۈزۈپ ئۇدۇل كەلگەنگە چالماڭلارنى ئېتىۋېرىڭلا ، ياخشى قىلىۋاتىسىلەر!\n\n**ئويغاقلار دۇنياسىدا− بۇرھان (جاۋاب):**\nمەۋلان مۇھەممەت\nئىنكاسلىرىڭىز پىتقا قانداق چاپان يېپىشنىڭ ئۆرنىكى بولۇۋاتىدۇ. ئۇدۇل كەلگەنلەرگە ئەمەس، جايىغا ئاتىدىكەن دەپ بىلگەيسىز!\n\n---\n\n**ئويغاقلار دۇنياسىدا− بۇرھان:**\n**ئابدۇراھمان ئارىف قا:**\nمېنىڭ ئاۋام ئالدىدا توغرا دېيىلىۋاتقان ئىشلارنىڭ شەكلىگە، غۇلغۇلىسىغا قاراپلا تەسۋىب قىلىپ ئولتۇرىدىغان ئادالەت تارازام يوق. ئەكسىچە تەسۋىب قىلىشقا قانائەت قىلمىغان ئۇنى زورىغا كۆككە كۆتۈرۈپ ئۇچۇرىدىغانلار مېنىڭ تەنقىد ئوبيېكتلىرىمدۇر. سىز تەنقىدلەشكە تېگىشلىك ئوبيېكتنى، تەنقىد قىلىنىۋاتقان مەسىلىنىمۇ ئىلغا قىلىپ بولالمىغاچقا تەنقىدكە ۋەز بىلەن جاۋاب قايتۇرۇپ ئاۋارە بولماي سىزمۇ ئۆزىڭىز دېگەندەك چۈشۈپ قالدىغان جاينى تاپالىسىڭىز سىزمۇ تەنقىد يېزىڭ، جاۋابىڭىزغا ۋەز ئارىلاشتۇرماي جاۋاپ قايتۇرۇش ماڭا قالسۇن. ئۇنداق قىلالمىسىڭىز يېرىم يارتا ئوقۇيدىغانلارغا ئوخشاش 《ئۇنداق بولسىڭىز بۇنداق بوپ قالىسىز》، دېگەندەك تېرە تاراقشىتىشلار ئۆزىڭىزدە قالسۇن! مەن ئۇنداق بولسا مۇنداقنى ئەمەس، دەل ئاشۇنداقنى پاكىتلىق تەنقىدلىدىم. ئارتۇق خاۋاتىردە بولمىغايسىز. مەسىلىنىڭ ۋەزنىگە چىشى پاتىدىغانلار، شەخسىي ئەقلى بىلەن ئانالىز قىلدىغانلار بولسا كەلسۇن. ساھەدىن خەۋرى يوق، ئىلمىي ساھەنىڭ بوسۇغىسىغا كەلمەي تۇرۇپ قايتىپ ئۆگىنىپ قالغانلار ھەددىنى بىلىپ سۈكۈت قىلسا بىرى ئۇلارنى گاچا دەپ قالمايدۇ. ئاقىلغا ئىشارەت...\n\n**ئويغاقلار دۇنياسىدا− بۇرھان (داۋامى):**\n**ئابدۇراھمان ئارىف**\nسىزنىڭ چۈشىنىمەن، بىلىمەن دەپ قىلغان گەپ ئەگىتىشلىرىڭىزنىڭ ھەممىسىدە دېمەكچى بولغىنىڭىز ئېنىق. ئەگىتىپ ئەكېلىپ گەپنى تاقىماقچى بولغان يېرىڭىزمۇ چۈشىنىشلىك. ياقتۇرماسلىقىڭىزنىڭ ئارقىسىدا ياتقان تىپىرلاشلارنىڭ نېمىنىڭ ئۈندىشى ئىكەنلىكىمۇ مەلۇملۇق. ئاخىرقى تەۋسىيە، ئۆزىڭىزنىڭ چېنىپ قالماسلىقى ئۈچۈن تۈركچە ئەبجەش سۆزلەرنى، جۈملە شەكىللىرىنى ئەتەي ئارىلاشتۇرۇپ يېزىپ جان قىينىمىغايسىز. تىلنى ئەتەي بۇزۇشتەك سەت كۆرۈنىدىغان ئىشنى چۈمپەردە قىلىۋالسىڭىزمۇ بەرىبىر خاراكتېرىڭىزنى يوشۇرۇپ قالالمايسىز. خەير، ھازىرچە مۇشۇنچىلىك بولۇپ تۇرسۇن!\n\n**ئويغاقلار دۇنياسىدا− بۇرھان (داۋامى):**\n**ئابدۇراھمان ئارىف**\nئاشۇ مەلۇم ئوبيېكت تەنقىدكە لايىق بولمىسا گېپىڭىز ئازراق چەك باسار، تەنقىدكە لايىق بىرسى بولغاندا تەنقىدلەنسە ئۇنى مىسال قىلىپ تەنقىدلىسەڭ بولمايتتى، دۈشمەنلىكىڭ باركەن، دېسىڭىز يولسىزلىق قىلغان، قارشى تەرەپ ئۈچۈن كۆتۈرگىلى باھانە ئىزدىگەن بولىسىز.\nسىز يازمىنىڭ باش قىسمىنى ۋەز دەۋاتقان بولسىڭىز بىرىنچىدىن تەنقىد يېزىش ئەمەس، جايلاپ ئوقۇشنىمۇ بىلمەيدىغان، بىلمەيدىغان نەرسە ئۈستىدە شىلتىڭ ئېتىپ باقىدىغان گۈدەككەنسىز. ئىككىنچىدىن بىر تېمىغا كىرىشتە، مەسىلىنى يورۇتۇشتا ئاشۇ تېمىنىڭ ئائىتلىنىدىغان ساھەنىڭ تۇتۇمىنى، مەسىلىنىڭ ساھەدىكى ۋەزنىنى، قىممىتى دېگەنلەرنى تەھلىل قىلىش، ئۇنىڭ قارمۇقارشىسىنى قانداق پەرقلەندۈرۈش كېرەكلىكىنى يورۇتۇش قاتارلىقلار ئەقەللىي قائىدە. بۇنىمۇ چۈشەنمىسىڭىز ئوقۇشنىمۇ قاملاشتۇرالمايدىغان بىرسى ئىكەنلىڭىزنى بازارغا سالغان بولىسىز. قورسقىڭىزدا ئوماچقا باقماي بۇنى ۋەز دەپ قويغىنىڭىزغا ۋەز بولۇپ قالمايدۇ. سىز بۇنى ۋەز دەۋالسىڭىز ئاۋۇ ئاتالمىش تەتقىقاتچىنىڭ ۋىدىيولىرىنى تەتقىقات لېكسىيەسى دەيدىغان ئوخشىمامسىز؟\nچۈشۈرۈش سۆزىنىمۇ لايىقىدا ئىشلىتىڭ. چۈشۈرۈش بولسىلا خاتا بولمايدۇ. ھەددىنى بىلمەي ساختا تەتقىقاتچىلىقنى بازارغا سالسا، ئۆزىنى دەڭسىمەي چىقىۋالغان يېرىدىن چۈشۈرۈش، ھەدسىزلىكىنىڭ ۋەزنى قەدەر ھەددىنى بىلدۈرۈش خاتا ئىش ئەمەس. قارشى تەرەپ چۈشكەندە بەك چۈشۈپ كېتەمدۇ، ياكى ھەددىنى بىلىپ ئىناۋىتى بىلەن چۈشەمدۇ بۇنى ئۆزى بەلگىلەيدۇ. ئاندىن قالسا بۇنىڭ دەرىجىسىنى سىز قاتارلىق ساختا تەتقىقاتچىلىق ھادىسىلىرى بازارغا سېلىنغاندا كۆز يۇمۇۋالىدىغان، تەنقىدلەنگەندە پەيدا بولۇپ «ئۆچمەنلىك قىلدى» دەپ ئۇششۇقلۇقنى بازارغا سېلىشىپ بېرىدىغان قۇيرۇقلىرى ئويلاشسا بولىدۇ.\n\n**ئويغاقلار دۇنياسىدا− بۇرھان (داۋامى):**\n**ئابدۇراھمان ئارىف**\n1. ماڭا ئۆزۈمنىڭ يازمىسىنى كۆزدىن كەچۈرۈشنى تەۋسىيە قىلىش ئورنىغا ۋەز بىلەن تەنقىدنىڭ پەرقىنى ئايرىشنى ئۆگىنىڭكى ئىنكاسىڭىزدا ۋەز بىلەن تەنقىدىي نەزەرنىڭ قانچىلىك پەرقى بارلىقىنى بىلىدىغان بىرسىدەك گەپلەر يېزىلسۇن.\n2. تەنقىدكە چىدىيالماسلىقىڭىزنىڭ ۋەز بولۇشقىمۇ ئەرزىمەيدىغانلىقىنى، دەۋاتقىنىڭىزنىڭ ئۆزىڭىز تىرناق ئىچىگە ئالغان «ۋەز»لىكىنى مۇشۇنداق بىلىشكە باشلاڭكى پاكىتلىق نەرسە ئالدىدا پاكىتقا ھۆرمەت بىلدۈرۈپ ئاتالمىش تەتقىقاتچىلىقنىڭ ھەدسىزلىك بولىدىغانلىقىنى ئېتىراپ قىلىڭ. ئاندىن ئۇسلۇب ۋە خاراكتېرگە يامىشىڭدە، سىزگە ئۇسلۇب ۋە خاراكتېر ھەققىدە ساۋات بېرەي. شۇ چاغدا ھەر ئىشنىڭ باسقۇچىنى دىتلىيالماي تۇرۇپ مانىڭدىن قۇسۇر چىقىرالمىغۇدەكمەن، ئاۋۇ يېرىنى غاجىلاپ دىققەت بۇرىسام بولغىدەك، دەيدىغان ئاقماس تاكتىكىنىڭ بۇ يەردە ئاقمايدىغانلىقىنىڭ ھېكمىتىنى چۈشىنىپ قالىسىز.\n3. ئاۋامنىڭ تارازىسىنى بىر نەرسە دېمەيۋاتىمەن. ئىلمىي تارازا ئارقىلىق ساختا «تەتقىقاتچى»لىقنى تەنقىدلەۋاتىمەن. ئاتالمىش «كىبر»، ھېلىقىدەك گەپ تېپىپ بېرەلمەي كەپلەشكەندە دەۋالىدىغان «يۇشۇرۇن ئۆچمەنلىك» دېگەندەك قالپاقچىلىقنى ئىشلەتكەن ۋە ئەمەلىيەتنى بۇرمىلاپ ساھىبى ئۈچۈن كۆتۈرمىچىلىكىنى پەش قىلغان تىپلارنىڭ چىقىشى بۇ سەھىپىدە يېڭىلىق ئىش ئەمەس. ھەم بۇنداقلاردىن يالغۇز سىزلا يوق. ھەممىسى بۇرنىغا يېگەن، بۈگۈنى كانىدەك يامىشىپ ئەتىسى خاتاسىنى تونۇپ ئۆزىنى سورىغانلارمۇ ئاز ئەمەس. تەنقىد قىلىنسا بىرىنچى بولۇپ قىلىدىغان ئىشى قارشى تەرەپنى ئۆزىگە يوشۇرۇن ئۆچمەنلىكى بار بىرسى، دەپ ئويلىۋېلىشتەك بىچارىلىك، پىسخىك بۇزۇقلۇق يوق. بۇ پەقەت روھىيىتى خەسىسلىشىپ كەتكەن ۋە چىقىۋالغان تامدىن قانداق چۈشۈشنى بىلمەيدىغان نائەھلىلەرنىڭ ئىشلىتىدىغان ئۇششۇقلۇق ھۈنىرى خالاس! ئاۋاملىق قىلدىغانلارمۇ سىزدەك ئاۋامىلىقنىڭ دۇمباقچىسى بولۇشنى ئىلمىيلىكنىڭ ئالدىغا قويۇپ رېئاللىققا كۆز يۇمۇۋالىدىغانلاردۇر. ئاۋامىلىقنىمۇ چۈشىنىڭكى ئىلمىيلىق كۆزىڭىزگە «ئۆچمەنلىك»تەك، تەنقىدلەش «كىبىر»دەك كۆرۈنۈۋالمىسۇن! بولمىسا مۇشۇنداق ساپاسىز كۆتۈرمىچى ئورنىغا چۈشۈپ قىلىشتىن ساقلىنالمايسىز.\n\n**ئويغاقلار دۇنياسىدا− بۇرھان (ئىزاھات):**\nھەدسىزلىكتە، ئارسىزلىقتا ئۇچىغا چىققانلارنى مەخسۇس ئاقلىغىلى كىرىپ قاملاشتۇرالمىغان، ئۆزىگە ئىشەنچىسى يوقلۇقىدىن دەيدىغاننى دەپ بولۇپ قۇسۇقنى ياندۇرۇپ ئىچكەن تەرزدە يازغانلىرىنىڭ ھەممىنى يۇيۇۋالغان ئابدۇراھمان ئارىف ئىسىملىك كۆتۈرمىچى تورداش. بۇ تورداشمۇ تەرەپپازلىق شەكلىدە كىرىپ ساختا تەتقىقاتچىلىقنى ھىمايە قىلىشنى قاملاشتۇرالماي ئۆزىنى ئۆزى چاندۇرۇپ قويۇپ ئاخىرىدا بارلىق ئىنكاسلىرىنى يۇيۇۋاپتۇ. ۋاقىت - زېھىن ئىسراپ قىلىشتىن باشقىغا يارىمايدىغان مەزكۇر ئاۋارىگەر تورداش نۇرغۇن ئىنكاسلارنىڭ يېزىلىشىغا سەۋەب بولۇپ تۇرۇپ مەسئۇلىيەتسىزلەرچە ئۆزىنى چاندۇرىدىغان ئىنكاسلىرىنى ئۆچۈرۈۋالغانلىقى ئۇنىڭ ئاتالمىش ساختا تەتقىقاتچى مۇھەممەد رەھىمگە چېتىشلىق شەخىسلىكىنى ۋە ئۇنىڭ ئۈچۈنلا ئىنكاس يازغانلىقىنى كۆرسىتىدۇ. ئۆزى كىرىپ پىكىر قاتناشتۇرالماي ئىت - مۈشۈكلىرىنى، ئۇرۇق-تۇغقانلىرىنى ئالدىغا چىقىرىپ قويۇشتەك نا ئەھلىلىك دىن ئوقۇغانلىق داۋرىڭى سېلىۋاتقانلار ئۈچۈن بەكمۇ ياراشمايدىغان قىلىق. مەزكۇر تورداش بۇنىڭدىن كېيىن سەھىپىمىزدە قارشى ئېلىنمايدۇ. شۇنداقلا سەھىپىمىز مەزكۇر ئابدۇراھمان ئارىف نى ئىككىنچى نومۇرلۇق قوغلاندى ئېلان قىلىدۇ ۋە سەھىپىنىڭ قەيېرىدە ئىنكاسى كۆرۈلسە شۇيەردە چەكلەپ تازلايدىغانلىقىنى، كۆرگەنلا يېرىدە «تاخ» دەپ ھەيدەپ چىقىرىدىغانلىقىنى جاكارلايدۇ.\n\n---\n\n**ئويغاقلار دۇنياسىدا− بۇرھان:**\n**ئالىپ ئارسلان غا:**\nبۇزۇلۇشقىمۇ كۆڭۈلچەكلىك بىلەن مۇئامىلە قىلغاننى بۇزۇلۇپتۇ دەيمىز. ئىلىم ساھەسىدە سىزدەك ئويلاپ ئون تەپمە ھالال قىلىپمۇ بىر «تەتقىقاتچى»نىڭ ياسىلىشىغا يول چىقارغىلى بولمايدۇ. سىزدەك ئويلايدىغانلارغىمۇ يازمىدا يەر بېرىلگەن. زورۇقمىغايسىز.\n\n---\n\n**Sedef Uygur:**\nسىز يازىدىغاننى يېزىپ ، ئىنكاسلارنى ئۈچۈرۈپ ماڭىدىكەنسەز ھە ؟ شۇنداقتىمۇ يېزىپ قۇياي .\nبۇنچىلىك ئۇزۇن تەنقىتنى قانچىلىك ۋاقىتتا يېزىپ بولدىڭىز؟ ئەگەر بىر نەرسە يازغىڭىز بولسا ، يازىدىغان نەرسە تاپالماي بۇنداق ئاقماس نەرسىلەرنى يېزىپ ۋاقىت ئىسراپ قىلماڭ . نۇرغۇن تىمىلار بار ، قول يازمىلار بار شۇلارنى ئەۋەتىپ بىرەي . مۇشۇ سەۋىيەرىڭىز بىلەن يېزىپ گۈل كەلتۈرىۋىتىسز\n\n**ئويغاقلار دۇنياسىدا− بۇرھان (جاۋاب):**\n**Sedef Uygur**\nھۆرمەتلىك سەدەپ خانىم، سىزمۇ بۇ تەنقىدتىكى دۇمباقچىلاردىن بىرى ئەمەسمۇ؟ يەنە قايسى يۈز بىلەن بۇنداق ئىنكاس يازغانسىز؟ تېما مەزمۇنى ئېنىق، سەۋىيەمۇ ئېنىق. شۇنداق تۇرۇپ بۇنداق تېمىلاردا پۇتىدا ئويلاپ، بارمىقىدا خەت يازىدىغانلار، ئالدى بىلەن ئاۋۇ مەسىلىنىڭ ئوپئوچۇق تەنقىدكە لايىقلىقىنى پەملىگۈدەك ساپاسى يوق تۇرۇپ ھېسسىياتىدا تىك - تاك توپچە سەكرەيدىغانلار پېتىغدايمەن دېسە، ئۇلارنىڭ سەۋىيەسىگە چۈشۈپ يېزىشىدىغان ۋاقتىم يوق. قوليازمىدىن ئۇۋا ياسىغان ئادەمگە ئىش ئۆگەتسىڭىز، ئىلمىي ئاتموسفېرانىڭ بۇلغىنىشىغا پىكىر قىلىۋاتقان كىشىگە قىلغىلى ئىش تاپالماپسىز دېسىڭىز ئوڭ گەپ بولمايدۇ. سىزمۇ ئۆزىڭىز ئوڭ تۇتۇپ ئوقۇيالمايدىغان قوليازمىلارنى يىغىۋېلىپ بىلىمداندەك بولۇۋالماي، كۈدە - كۆرپىڭىزنى سېتىپ، ئىلىمنىڭ ئىشىنى ئىلىم ئەھلىلىرىگە قويۇپ قويسىڭىز ھەر ئىش ئۆزىنىڭ ئەھلىنى تاپسا، ھەر كاسىپ ئۆز ئىشىنى قىلسا ياخشى ئەمەسمۇ؟ ماقۇل سىزدەك قوليازما يىغىۋېلىپ ئۆزىنى «بىلىمدان» ئويلايدىغان بىرى چىقىپ كامېراچى ئارتىستىن بىرىگە: مەن سىزنى تەتقىقاتچى دەپ تونۇشتۇرۇپ سورۇن ئورۇنلاشتۇرۇپ بېرەي دېدىمۇ دەيلى. قارشى تەرەپ ئاڭلىق تالىپ بولسا، بىرىنچى بولۇپ ئاۋۇ لايىھەنى كۆرگەن چاغدا، مەن دېگەن تەتقىقاتچى ئەمەس، مېنىڭ ئىشىم ماۋۇ، كەسپىم ماۋۇ، مۇنداق دېسەك ماڭا مۇناسىپ بولار، دېمەكتە يوق، خۇشياققانچە ئاپىرىپ ھەمبەھرىلىسە بۇنداق داپشاقلىققا بۇنچىلىك تەنقىد ئازلىق قىلىدۇ. سىزگىمۇ تەۋسىيە، ھەركىم ئۆزىنىڭ «دۇكىنى»غا ساھىب چىقىشنى قاملاشتۇرغاي!\n\n---\n**مەنبە:** ئويغاقلار دۇنياسى سەھىپىسى"}
{"title": "ھەق نامايان بولماقتا، سەپسەتىچىلىك چېنىپ بارماقتا", "author": "بۇرھان مۇھەممەد", "date": "2022-01-05", "tags": [], "content": "# ھەق نامايان بولماقتا، سەپسەتىچىلىك چېنىپ بارماقتا\n\nيېرىم يارتا ئىلىمدارلىق ئەقىلنى بۇزار، دەيدۇ دانالار. ئەقىل بۇزۇقلۇقىنىڭ كۆڭۈل بۇزۇقلۇقىغا، ۋىجدانىي ئۆلۈكلۈك ۋە قەلب مەرەزلىكلىرىگە ئېچىلغان يول ئىكەنلىكىمۇ شۈبھىسىز، ئەلۋەتتە. ھەدىسلەردە «ئىشنىڭ ئەھلى بولمىغانلار ئىش بېشى بولغىنىدا قىيامەتنى كۈتكىن» دېيىلىدۇ. بۇ ھەدىسنى ئۆز نۆۋىتىدە ئىشنى ئەھلى بولمىغانلار ئىگىلەپ ياتقاندا، نائەھلىلەر ئىش بېشى بولۇپ مونوپوللۇق باش كۆتۈرگەندە شۇ ئىشنىڭ قىيامىتىنىڭ قايىم بولىدىغانلىقىغا، يەنى ئۇ ئىشنىڭ ئەسلا راۋاج تاپمايدىغانلىقىغا، بەلكى زىيىنىنىڭ خۇددى قىيامەت ھەممىگە ئومۇم بولغاندەك ئومۇم بولۇپ تارتقۇلۇقنى ھەممە تەڭ تارتىدىغانلىقىغا ئىشارەت بار، دەپ چۈشىنىشكىمۇ بولىدۇ. شۇنداق مۇتەئەسسىپ تەلۋىلەرمۇ بولىدۇكى، ھە دېگەندە ھەق ئىگىلىرىنىڭ ھەقىقەتنى كېرىلىپ سۆزلەشلىرىگە چىدالماي ھەسرەتلىنىپ قىلغىلى قىلىق تاپالماي ھودۇقىدۇ. ھەق ئىگىلىرىنىڭ پىكىرلىرىنىڭ ئېتىبارغا ئېرىشىۋاتقانلىقىغا چىدىماي تۆھمەت ۋە ئىغۋالارنى چاپلاپ ئۈلگۈرىدۇ. ئۇمۇ يەتمەيدۇ، بەلكى ھەق سۆزلەرنى ھەق ئەھلىگە قارشى ئىشلىتىپ تەسەللى ئىزدەشكە، چوماقچىلىرى توپىدىن سۈنئىي چاۋاكلارنى چالغۇزۇش ئارقىلىق تەسكىن تېپىشقا ئۇرۇنىدۇ. ھالبۇكى، ھەق ئەھلىگە ھەق سۆزلەر ئارقىلىق ئۇلارنى باتىللىق بىلەن ئەيىبلەشكە ئۇرۇنۇش، ئۇلارنىڭ ھەققانىي ھەرىكىتىنى باتىللار كاتېگورىيەسىگە تىزىش ئارقىلىق زېدىلەشكە ئۇرۇنۇش ئەمەلىيەتتە، بەنى ئىسرائىل موللىلىرى كەبى ئايەتنى ئايەت بىلەن سوقۇشتۇرۇشقا ياتىدىغان ياكى شۇنىڭ شەكلىنى ئالغان بىر تۈرلۈك ھەسەت ۋە ئىچ قوتۇرلۇقنىڭ ئالامەتلىرىدىندۇر. ئىلىم قالپىقىنى كىيىپ يۈرۈۋاتقانلار ئۈچۈن بۇنىڭدىن ئۆتە مۇغەمبەرلىك، بىچارىلىك، بۇنىڭدىن ئارتۇق سەپسەتىۋازلىق، چىركىنلىك بولسۇنمۇ؟\n\nشۇنىڭغا پاراللېل ھالدا بىز يەنە سىياسىي قاناتلاردىكى شالغۇتلار ۋە ماڭقۇرت تائىپىلەر ئارىسىغا ئىسلاھ قىلىش ئىرادىسى بىلەن كىرگەن ۋە ئۆزلۈكتىكى جەۋھەرنى ئۇلارنىڭ ئارىسىدا ئېرىتىۋەتمەستىن ساقلاپ ماڭغان ئايدىڭ ئىنسانلىرىمىزنىڭ ئەل - ۋەتەننىڭ ئىستىقبالىغا پالتا ئۇرىدىغانلاردىن سەپ ئايرىغانلىقىنى، خەلقنىڭ، ھەقنىڭ يېنىدا ئىكەنلىكىنى جاكارلاۋاتقانلىقىنى كۆرمەكتىمىز. ئوخشاش شەكىلدە مەجرۇھ زېھنىيەتلىك «ئۆلىما» ۋە خاراكتېرسىز موللىلار توپى ئارىسىدىنمۇ ئەقلى ۋە روھىيىتىنى ئىلىم نۇرى بىلەن يورۇتۇپ كەلگەن، ئىلىمنىڭ يولىدىن شاشماي ماڭغان ئالىم - ئۆلىمالىرىمىزنىڭمۇ ھەقنىڭ ۋە خەلقنىڭ ھەققانىي يولىدا توغرىنى قوللاپ قۇۋۋەتلەش بىلەن ئۆرنەك بولۇۋاتقانلىقىنى كۆرمەكتىمىز.\n\nھەقنىڭ مەيدانىنى ئۆز مەيدانى بىلىپ كەلگەن، پاكىتنى ھۆرمەت قىلىپ ھەق قارشىسىدا ئۆزلىرىنىڭ ھەقىقەت تەرەپدارلىقىدا ئىكەنلىكىنى ئىپادىلەشكە تىرىشىپ كەلگەن، مەيدان - مەۋقەلىرىنى بىلدۈرگەن ئايدىڭلىرىمىزدىن، ئالىم - ئۆلىمالىرىمىزدىن ئاللاھ رازى بولسۇن! شۇنداقلا تېخىچە «ئىمان»غا كېچىكىپ كېلىشنى تاللاپ ئولتۇرغان، ۋاقتى كېلىپ تارىخنىڭ ئەخلەتخانىسىدىن سۆرەپ چىقىپ ئىبرەتى ئالەم قىلىنغۇچىلار تائىپىسىگە ئايلىنىپ كېتىشىنى كۈتۈپ ياتقان توپلارنىڭمۇ ۋاقتىدا  ئەقلىنى تېپىپ ھۆر ئىرادە ۋە مۇستەقىل ئەقلى بىلەن توغرىنىڭ، پاكىتنىڭ ۋە ھەقنىڭ سېپىدىن ئورۇن ئېلىۋېلىشلىرىنىڭ تارىخىي مەسئۇلىيەت ۋە ئىلىم ئەھلىلىك بۇرچ بولۇپ قالغانلىقىنى ئەسلىتىمىز ۋە ئەسكەرتىمىز.  ئىلىم بېرىلگەنلەرنىڭ سەمىدە بولغايكى، «ئىلىم ئاللاھنىڭ توغرىغا يېتەكلىگۈچى نۇرىدۇر. ۋە لېكىن ئاسىيلىق يولىدا ماڭغۇچىلار بۇ نۇردىن  ئەسلا ھىدايەت ئالالمايدۇ». – ئىمام شافىئىي\n\n**- بۇرھان مۇھەممەد**\n*2022-01-05*\n\n---\n**مەنبە:** ئويغاقلار دۇنياسى سەھىپىسى"}
{"title": "ھەقىقەت ۋە «مەنپەئەت» توقۇنۇشىدا سىياسەت ۋە ھەققانىيەت كىرىزىسى", "author": "بۇرھان مۇھەممەد", "date": "2023-10-23", "tags": [], "content": "# ھەقىقەت ۋە «مەنپەئەت» توقۇنۇشىدا سىياسەت ۋە ھەققانىيەت كىرىزىسى\n\n**(1)**\n\nتارىخ قىسسىلىرىدە بايان قىلىنىدۇكى، ئىسلام قوماندانلىرىدىن بىرى زور قوشۇنى بىلەن بۆسۈپ ئۆتۈش قىيىن بولغان بىر قەلئەنى مۇھاسىرىگە ئالدى. شەھەرنى ئېلىش ئاشۇ قەلئەنى بۆسۈپ ¬چىقىشقا قاراشلىق ئىدى. قوشۇن شەھەرنى ئېلىشقا قاراپ ئىلگىرىلىمەكتە ئىدى. قەلئەنى تېز پۈكتۈرەي دەۋاتقان پەيتتە شام نامىزى ۋاقتى بولۇپ قالدى. ئۇرۇش شىددەتلىك، ناماز ۋاقتى قىسلاشماقتا ئىدى. قۇماندان بۇيرۇق چۈشۈردى:\n− قوشۇن ئىككىگە بۆلۈنسۇن. يېرىمى جەڭنى داۋام قىلسۇن، يېرىمىمىز نامازغا تۇرايلى. ئۇندىن كېيىن جەڭ قىلغان قىسىم نامازغا تۇرسۇن، بىز مۇھاسىرىنى داۋام قىلايلى.\nئاخشام ۋاقتىدا قوشۇننىڭ ئىككىگە ئايرىلىشى، يەنە كېلىپ دۈشمەن تەرەپ ئاخىرقى پۇرسىتىنى چىڭ تۇتۇپ، جان جەھلى بىلەن تاقابىل تۇرۇۋاتقان ھالقىلىق پەيتتە ئۇرۇش نەتىجىسى مۇسۇلمانلارنىڭ مەغلۇبىيىتى بىلەن ئاخىرلىشىشىمۇ ئېھتىماللىقتىن يىراق ئەمەس ئىدى. قوماندان بۇيرۇق بېرىۋاتقان بۇ ئەسنادا يېنىدىكى گېنېراللاردىن بىرى ئىنكاس بىلدۈرۈپ ئۈلگۈردى ۋە:\n- قوماندان! شۇ تاپ قەلئە يىقىلاي دەپ قالدى. بۆلۈنۈپ ئالمىشىپ جەڭ قىلساق شەھەر ھالقىلىق پەيتتە قولدىن كېتىپ قېلىشى مۇمكىن. قەلئەنى بۆسۈپ شەھەرگە كىرىپ ئاندىن ناماز ئۆتىسەكچۇ؟ دېدى.\nشۇ ھامان قوماندان مۇنۇ تارىخىي جاۋابنى بەردى: يولىدا جان پىدا قىلىپ كۈرەش قىلىۋاتقان، ئۇرۇشنى مەنىگە ئىگە قىلىۋاتقان قىممەتلىرىمىزنى تەرك قىلىپ تۇرۇپ غەلىبە قىلىدىغان بولساق، بۇنداق غەلىبىنىڭ نېمە مەنىسى قالىدۇ!؟\n\nئەلقىسسە، بىر غايە ئۈچۈن كۈرەشكە ئاتلانغان، ئالىي بىر نىشان ئۈچۈن داۋا قىلىۋاتقان ئەھۋالدا، بۇنى يوللۇق قىلغان نەرسە ئۇشبۇ نىشان ۋە غايە ئارقىسىدا ياتقان قىممەتلەر ئىكەنلىكى شۈبھىسىز. چۈنكى، قىممەتلەر ئاسىيلىق بىلەن ئىسياننىڭ، كۈرەشچى بىلەن باندىتنىڭ، تېررورىست بىلەن جەڭچىنىڭ، ئىنقىلابىيلىق بىلەن قاراقچىلىقنىڭ ئارىسىنى ئايرىپ تۇرغۇچى پاسىللاردۇر. قىممەتلەر چەيلەنگەندە قىلىنغان ئۇرۇنۇشلار، يولىدا تۆكۈلگەن قانلار، سۆز ۋە ئىش - ھەرىكەتلەر مەنىسىزلىشىدۇ. بەلكى خەير بىلەن شەر، شەر بىلەن خەير پەرقسىزلىشىدۇ. قىممەت قاراشلار گويا يەر-زېمىننىڭ قايماسلىقى ئۈچۈن تاغلارنى قوزۇق قىلىپ يارىتىلغانلىقى مىسالى پىرىنسىپلارنىڭ قايماسلىقى ۋە مۆدۈرمەسلىكى ئۈچۈن قېقىلغان قوزۇقلاردۇر. قوزۇقلار يىمىرىلسە  مەزمۇتلۇقىنى يوقاتسا يەر قايىدۇ، چېدىر چۆكىدۇ، قۇببە ئۆرۈلىدۇ. مەيدانغا كېلىدىغىنى خارابىلىك، بەتبەشىرىلىك ۋە ۋەيرانچىلىق بولىدۇ. قىيامەت تەسۋىرىدىكى تاغلارنىڭ توزغاققا ئايلىنىشى ۋە يەر-زېمىننىڭ توزانغا ئايلىنىشى مىسالى پىرىنسىپسىزلىق، تۇتامسىزلىق خاھىشلىرى ئەۋجىيدۇ. بىباھالىق قىممەتلەر باھاغا يارايدىغان ماتاغا، مەنپەئەت بەدىلىگە چۈشۈپ بېرىلىدىغان تاۋارغا، ئوڭاي سېتىلىدىغان ئەرزىمەس نەرسىگە ئايلىنىپ قالىدۇ. پاساتچىلىق مانا بۇ خارابىلەردە تىرىلىپ قوپۇشقا باشلايدۇ. ئادالەت ۋە ھەققانىيلىق ئورنىنى تۇتۇرۇقسىزلىق، سېتىلمىلىق ئىگىلەيدۇ. بۇ ۋەجىدىن غايە قانچە ئۇلۇغ، قانچە ئالىي بولۇپ كېتىشىدىن قەتئىينەزەر ئۇنىڭغا يېتىدىغان يول ۋە ئۇسۇللارمۇ ھەرقاچان قىممەتلەر سۈزگۈچىدىن ئۆتۈشى، تەدبىر ۋە تاكتىكا دائىرىسىدە يولغا قويۇلۇشى زۆرۈر. قىممەت ۋە مەنپەئەت توقۇنۇشقان پەيتلەردە بولسا، ھەر ئىككىسىدىن ۋاز كەچمىگەن ئاساستا چىقىش يولى ئىزدەشكە تىرىشىلىشى كېرەك بولىدۇ. نامازدىن ئىبارەت ھەربىي تۈزۈم شەكلىنى ئالغان بىر ئىبادەتنىڭ، يەنە كېلىپ ئىنسانغا ئۇنىڭ ئىككى قەدىمى ئاستىدىكى تۇپراقتىن مەسئۇل ئىكەنلىكىنى، كىندىك قېنى تۆكۈلگەن زېمىندا ئادالەتنىڭ ھۆكۈم سۈرۈشى ئۈچۈن ئاللاھ ئالدىدا مەسئۇلىيەتدار ۋە جاۋابكار جانلىق ئىكەنلىكنى ئۇنتۇلدۇرمايدىغان، گويا بۇ روھنى يوقىتىپ قويماسلىقى ئۈچۈن ھەربىي ھالەتتە تۇرۇشقا ئادەتلەندۈرۈش مىسالى كۈندە بەش قېتىم  سىگنال چېلىنىپ تۇرۇش تۈزۈم قىلىنغان، ئاللاھنىڭ ئۆيىگە، يەنى مەسچىتكە خۇددى ئەسكەر گازارمىغا توپلانغاندەك توپىلىنىپ سەپراسقا تۇرۇش مانېۋىرى بىلەن ئىنساننى ئويغاق تۇتۇش كۆزلەنگەن، ئەزان (جاكارلاش) ئارقىلىق مۇسۇلماننىڭ قۇلاق تۈۋىدە، ئېڭىدە، شوئۇرىدا ھەق ئۈچۈن داڭ ئۇرۇپ تۇرۇلۇشىنى كاپالەتكە ئىگە قىلىدىغان بىر ئىبادەتنىڭ جەڭنىڭ قاپ ئوتتۇرىسىدىمۇ تەرك قىلىشقا رۇخسەت قىلىنمايدىغانلىقى ئارقىسىدىكى ھېكمەت مانا بۇ مۇۋازەنەتنى تەڭشەش، مەنپەئەت ۋە پىرىنسىپاللىق ئارىسىدا تاللاشتا قىممەتلەر سۈزگۈچىدىن چوقۇم ئۆتكۈزۈپ تۇرۇپ يول تۇتۇش كېرەكلىكىنى ئىنسانغا تەلقىن قىلىش جۈملىسىدىندۇر. مانا بۇ مەنىدىكى ھېكمەتلىك نامازنىڭ، يەنى ئىنسانغا ئىنسانىي مەسئۇلىيەت شوئۇرىنى يۈكلىگۈچى كۈندىلىك ئىبادەتنىڭ ئۇرۇش مەيدانىدىمۇ، جەڭنىڭ ئەڭ دەھشەتلىك دەقىقىلىرىدىمۇ، زەپەر ۋە غالىبلىق، غەنىيمەت ۋە غەلىبە كۆزگە كۆرۈنۈپ تۇرغاندىمۇ تەرك قىلىشقا ئىجازەت قىلىنماسلىقىنىڭ ھېكمىتى. شۇنداقلا ئۇرۇشنىڭ ھەل قىلغۇچ دەقىقىلىرىدىمۇ ئۆزىنى يوقىتىپ قويۇشقا بولمايدىغانلىقنىڭ، ئىنسانلىق شوئۇرنى يوقىتىپ قويۇشقا، جانىۋار كەبى يول تۇتۇشقا بولمايدىغانلىقنىڭ، ئۇتۇقنى كۆزلەپ، يەنى دۇنيالىق ھەمدە ئۆتكۈنچى بىر زەپەرنى كۆزلەپ سەۋەبسىز رەۋىشتە قىممەتلەرنى چەيلەشكە بولمايدىغانلىقنىڭ، مەنپەئەتنى چىقىش قىلىشتىمۇ ئادالەتپەرۋەرچە ئەمەس، ئاداۋەتخورچە تۇتۇم بەلگىلەشكە ھېچكىمنىڭ ھەققى يوقلۇقىنىڭ ھېكمىتى. تارىختىكى شانلىق غەلىبىلەر، قازانچ ۋە ئۇتۇقلار مانا بۇ قىممەتلەرنى بىردەممۇ كۆز ئالدىدىن يوقىتىپ قويمىغان، مەيلى سىياسىي، مەيلى دۇنياۋى ئىش-ھەرىكەتلىرىدە بولسۇن، ئەمەلىيلەشتۈرۈشكە تىرىشىپ كەلگەن ھەر مىللەت ئۇلۇغلىرىنىڭ قولىدا روياپقا چىققان ۋە بۇ قىممەتلەر سايىسىدە ئەۋلادلىرى ئارىسىدا، تارىخ ئالدىدا دائىما پېشانىسى يورۇق ئەجداد بولۇپ كەلگەن.\n\n**(2)**\n\nيىراق تارىختىكى ئۆرنەكلەرنى قويۇپ بۈگۈنىمىزگە قارايدىغان بولساق، يۇقىرىقى خۇسۇسلاردا ئۈلگىلىك شەخسىيەتلەر ۋە مىساللار ھېچقاچان ئۈزۈلۈپ قالغان ئەمەس. زامانىمىزنىڭ نادىر سىياسىيئونلرىدىن، جۈملىدىن قەلەم ۋە ئەلەم بابىدا دۇنيا مۇسۇلمانلىرىغا ئۆرنەك بولغان، بولۇپمۇ مەۋجۇتلۇق كۆرۈشىمىزدە، ئىرقىي قىرغىنچىلىققا قارشى كۈرەش تەجرىبىلىرىنى، دۆلەتچىلىك ئىدىيەسىنى ئۆگىنىش، شۇنداقلا ئۆزىمىزدىكى دىنىي ئاينىش، ئىدىيەۋى چېكىنىش ھەمدە پىكرىي قالاقلىقلارنى تۈزىتىشتە كۆپ تەرەپلىمە ئۆرنەك قىلىشىمىزغا تېگىشلىك شەخسىيەتلەردىن بىرى بولغان سىياسىي رەھبەر ئەلىي ئىززەت بېگوۋىچ ۋە ئۇنىڭ سىياسىي ھاياتى ئەنە شۇ ئۈلگىلىك شەخسىيەتلەر ۋە مىساللار بىلەن تولغاندۇر. تۆۋەندىكى مىسال ئەنە شۇ ئۈلگىلىك شەخسىيەت ۋە مىساللار جۈملىسىدىن بولۇپ، ئەينى ۋاقىتتا سىرىپلارنىڭ قىرغىنچىلىقلىرىغا قارشى مۇستەقىللىق كۈرىشى ئېلىپ بېرىلىۋاتقان ھايات-ماماتلىق جەڭلەردىن بىرىدە ﮔﯧﻨﯧﺮﺍﻝ لېيتنات دەرىجىلىك بىر ھەربىي قوماندان قول ئاستىدىكى بىر خىرىستىيان پولكوۋنىكغا ئۇنىڭ دىنىي ھېسسىياتىنى رەنجىتىدىغان تەرزدە ھاقارەت قىلىدۇ. رەنجىگەن خىرىستىيان پولكوۋنىك ۋەزىيەتنى باش قوماندان ئەلىيگە مەلۇم قىلىپ گېنېرال ئۈستىدىن ئەرزى بارلىقىنى ئېيتىدۇ. قوماندان ئەلى شۇ ھامان ھەربىي سوت ئېچىلىشقا بۇيرۇق چۈشۈرىدۇ. بۇ چاغدا مەزكۇر ھادىسە ئەسكەرلەر ئارىسىدا غۇلغۇلا بولۇشقا باشلايدۇ. ئەلىينىڭ ئەتراپىدىكى قوماندانلار بولسا، ئەلىيگە بۇ ئىشتا مەسلىھەت بېرىشكە چۈشىدۇ. چۈنكى مەسىلە گېنېرال لېيتنات دەرىجىسىدىكى بىر ھەربىي ئەمەلدارنىڭ، يەنە كېلىپ قولىدا تالاي جەڭگىۋار ئەسكەرلىرى، پولكوۋنىكلىرى بار بىر ئەمەلدارنىڭ مەسىلىسى بولۇپ، نەتىجىدە ئەلىينىڭ يېنىدىكىلەر بۇ ئىشقا مۇداخىلە قىلماقچى، ئۇرۇش ئوتى لاۋۇلداۋاتقان بىر ۋاقىتتا، بىر خىرىستىيان پولكوۋنىكنىڭ مۇسۇلمان گېنېرال ئۈستىدىن قىلغان شىكايىتىنى دەپ ھەربىي سوت ئېچىلىپ يۈرۈشى ئەپسىز بولىدىغانلىقى، مەرتىۋىسى ئۈستۈن گېنېرال سوتقا تارتىلسا ئەسكەرلەر ئارىسىدا ياخشى بولمايدىغانلىقى، ئىش يامىنىغا تارتىپ قالسا، قوشۇندا بۆلۈنۈش خەۋپى بارلىقى، كۈچلۈك دۈشمەن ئالدىدا بۇنداق بۆلۈنۈشنىڭ مەغلۇبىيەت ئېلىپ كېلىش ئېھتىماللىقى بارلىقى قاتارلىق زەنجىرسىمان خۇلاسىلەر ئارقىلىق ئەسكەرتىپ ئارىغا كىرمەكچى بولۇشىدۇ. دېمىسىمۇ ۋەزىيەت ھەرقانداق سەۋەب بىلەن بۆلۈنۈشكە بولمايدىغان بىر ۋەزىيەت ئىدى. ئەمما ئەلىي ھېچكىم كۈتمىگەن ھەققانىي جاۋابنى بېرىدۇ ۋە بۇيرۇقنى ئىجرا قىلىشتا چىڭ تۇرۇپ مۇنداق دەيدۇ: «ئەگەر بىز ئۇرۇشتا ئىكەنلىكىمىزنى باھانە قىلىپ ئادالەتتىن ۋاز كېچىدىغان ئىشىمىز بولسا، بۇ ئۇرۇشتا غەلىبە قىلمايلا قويايلى».\n\nمانا بۇ ئالدىنقى قىسسەنىڭ تارىخىيلىقىنى زامانىمىزدا ئۆز ئەمەلىيىتى بىلەن كۆرسىتىپ بەرگەن، ئىسلامىي قىممەتلەرنى ئىنسانىي مەۋقە ۋە سىياسىي تۇتۇملاردا قانداق توغرا ئىشلىتىشنى بىلگەن بىر داھىينىڭ، بىر دۆلەت ئاتىسىنىڭ، بىر سىياسىيوننىڭ  ئۆز مىللىتى ھەمدە ئىشەنچ ۋە ئۈمىد بىلەن قوللاپ-قۇۋۋەتلىگەن خەلقىنى مۇۋەپپەقىيەتكە ئېرىشتۈرەلىشىنىڭ سىرى. خەلقىنى ئىرقىي قىرغىنچىلىقتىن قۇتۇلدۇرۇشتىن تارتىپ تاكى دۆلەت قۇرۇپ مىللىي مەۋجۇتلۇقنى سىياسىي كاپالەتكە ئىگە قىلىشتەك مۈشكۈل بىر ۋەزىپىنى ئورۇندىغان، غەرب مەدەنىيىتى ھۆكۈم سۈرۈۋاتقان جۇغراپىيەلەرنىڭ كىندىكىگە جايلاشقان بىر زېمىننىڭ بارچە خەلقىنى مۇستەقىللىق بىلەن شەرەپلەندۈرگەن بىر مۇسۇلمان سىياسىيوننىڭ تۇتۇمى. مەزكۇر ھادىسىدە كىشىنىڭ دىققىتىنى تارتىدىغىنى مۇستەقىللىق كۆرۈشىدە قانداق قىلىپ بىر مۇسۇلمان رەھبەرنىڭ خەلقى ئىچىدىكى خىرىستىيانلارنىمۇ ئەسكەر ۋە قوماندان سۈپىتىدە ئۆز سېپىگە ئىختىيارلىقى بىلەن تارتالىغانلىقى، ئىشەنچىسىنى قازىنالىغانلىقى، ئۇلارنى قوشۇنىنىڭ پارچىسى قىلالىغانلىقى، ئىچىگە قاتالىغانلىقى. ئەلۋەتتە بۈگۈنكى مەۋجۇتلۇق كۈرىشىمىزدە ھەممە باراۋەر ھالدا مۇسۇلمانلىقنى دەۋا قىلىپ تۇرۇپمۇ، ئوخشاش ئۇيغۇرلۇقنى پەش قىلىپ تۇرۇپمۇ ھەممە بىر قوشۇن سۈپىتىدە مۇستەقىللىق سېپىدە كۆرۈنەلىشى مۇرەككەپ ھالغا كېلىپ قالغان، ئۇيۇشۇش مەنىسىگە ئىگە ئۇيغۇرلۇق نامىغا مۇخالىپ بولغان چېچىلىش سۈپىتىنى كۆتۈرگەن ھالدا تۈرلۈك گۇرۇھلارغا بۆلۈنۈپ چېچىلاڭغۇلىشىپ كەتكەن بىر توپلۇم، بىر كوللېكتىپ ئۈچۈن تۈرلۈك ئىدېئولوگىيەلەرگە مەنسۇپلەنگەن بولۇشلارغا قارىماي مەۋجۇتلۇق كۆرۈشىدە بىر سەپتە تۇرالىشنىڭ، ئادالەتلىك تۇتۇمنى ئىپادىلەش، ھەققانىي بولۇش، ئورمان قانۇنىنى دەستۇر قىلغان پىراگماتىزملىق سىياسەتكە دۈم چۈشمەستىن، گۆدەكلەرچە تەلۋىلىكلەرگە مايىل بولۇپ كەتمەستىن، ھەققانىي تۇتۇم بەلگىلەشتە ئوخشاش سادا چىقىرىش، چىقىرالمىغاندىمۇ زۇلۇمنىڭ تەرىپىنى ئالماسلىق، ئالغاندەكمۇ كۆرۈنمەسلىكتەك ئەقەللىي مىللىي خاراكتېرنى، ئەڭ ئاجىز ئىمان تەلىپىنى نامايان قىلىش، قىرغىنچىلىققا قارشى مۇستەقىللىق يولىدا گىرەلىشىپ تۇرۇپ ئىلگىرىلەش ئەقىللەرگە فانتازىيەلىك تۇيۇلۇشى تەبىئىي. لېكىن مەسىلىنىڭ چارىسىغا قارىغان ۋاقتىمىزدا، مەزكۇر «فانتازىيەنى» رېئاللىققا ئايلاندۇرۇشنىڭ تامامەن مۇمكىن ئىكەنلىكىنى يۇقىرىقى مىساللار تەكىتلەپ تۇرۇپتۇ. بۇنىڭ چارىسىنىڭمۇ ئېغىزدىكى قۇرۇق شوئارلاردا بولماستىن، ئىدىيە بىلەن ھەرىكەتنىڭ بىر گەۋدىلىشىشىدە، ئەمەلىيەت بىلەن ئىددىئانىڭ بىردەكلىككە ئىگە بولۇشىدا ئىكەنلىكى ئورتادا. سەل دىققەت بەرسەك بىلەلەيمىزكى، مەزكۇر «فانتازىي»نىڭ رېئاللىققا ئايلىنىشىنىڭ سىرى كۆرۈپ ئۆتكىنىمىزدەك ئەلىيدە. ئەلىينىڭ قىممەت ۋە مەنپەئەت ئارىسىدىكى مۇۋازىنەتنى جايىغا قويالايدىغان سىياسىي ئەقىلگە، ھەققانىي روھقا ئىگە بولغانلىقىدا، ئەمەلىي ئىش-ھەرىكىتى بىلەن بۇنى كۆرسىتىپ بېرەلىگەنلىكىدە ۋە ھەققانىي تۇتۇملىرى بىلەن ئىسلام مەدەنىيىتىنىڭ ھاياتىيلىقىنى ئەۋلادمۇئەۋلاد داۋام قىلدۇرغان پېشۋالارنىڭ ئىزىنى توغرا باسالىغانلىقىدا. چۈنكى، ئەلىي يىللار ئاۋۋال ئېلىپ بارغان ئىدىيەۋى ئاقارتىشلىرىدا، قەلەم كۈرەشلىرىدە مەنپەئەت بىلەن قىممەت قاراشلار ئارىسىدا يۇمىلاق تاۋۇزلۇق قىلىشنىڭ روھىيەتنى ئېغىر زېدىلەيدىغانلىقىنى ئىلگىرى سۈرگەن ۋە « پىداكارانە روھ بىلەن سەپ ئالدىغا چىققان بىر بېجىرىم ئىنسان (قىممەت ۋە مەنپەئەت ئارىسىدا) ئۆزىنى ئىپادىلەش كېرەك بولغان ۋاقىتتا، سەمىمىيىتىنى مەنپەئەتكە تېگىشمەيدۇ، بەلكى ھەققانىي پىرىنسىپلىرىدا چىڭ تۇرۇش بىلەن ئۆزىنى ئىسپاتلايدۇ»، دەپ يازغان بولسا، يىللار   ئۆتۈپ بۇ سۆزىنى سىياسىي كۈرەشلىرىدە، ئۇرۇش مەيدانلىرىدا ئەمەلىيىتى بىلەن كۆرسىتىپ بەرگەن ئىدى. بۇ ۋەجىدىن ئۇنىڭ تارىخى ھەققانىي كۈرەشنىڭ تارىخى بولغان ئىدى. قۇرغان دۆلىتىمۇ زۇلۇم ئۈستىگە، ئىشغال ئۈستىگە، دۈشمىنىگە ئوخشاش يالماۋۇزلىشىش، قىرغىنچىلىق قىلىش بەدىلىگە قۇرۇلمىغان ئىدى. ئەكسىچە ھەققانىي كۈرەشنى، مەردچە ئېلىشىشنى، مۇسۇلمانلىق شوئۇرغا ئىگە ئادالەتنى مەركەز قىلىشنى، ھەققانىي تۇتۇمنى مەۋقە قىلىشنى پىرىنسىپ قىلغان ۋە شۇ ئاساستا بەرپا بولغان دۆلەت بولغان ئىدى.\n\n**(3)**\n\nمەغلۇبىيەت جەڭدە ئۆلۈشتىن ئەمەس، بارغانچە دۈشمەنگە ئوخشاپ قېلىشتىن كېلىدۇ، دەيدۇ ئەلى ئىززەت بىگوۋىچ. دەرۋقە، جەڭ مەيلى جەڭگاھتىكى ئۇرۇش بولسۇن، سىياسىي تاۋكادىكى رىقابەتلىشىش بولسۇن، ياكى ئۆزىمىزنىڭ سىياسىي مەنپەئەتىنى چىقىش قىلىش بولسۇن، قىممەت ۋە مەنپەئەت ئارىسىدا مۇۋازىنەت قۇرۇشنى، مەنپەئەتنى چىقىش قىلغاندىمۇ، شامالدەك كېلىپ قۇيۇندەك غايىب بولىدىغان  ۋەزنى پۈچەك مەنپەئەتنى قوغلىشىپ قەدەم ئالماسلىقنى، سىياسىي تەقدىرىمىزنى بەلگىلەشتە  ئۇزۇن مۇساپىدە يۈزىمىزنى يورۇق، يولىمىزنى داغدام قىلىدىغان چىقىش يوللىرىنى ئىزدەپ تېپىشنى بىلىشىمىزنى تەقەززا قىلىدۇ. بولۇپمۇ، مىللىي قىممەتلەرنىڭ سىياسىي مەيدان ئۈچۈن ئۇدۇل كەلگەنچە پاس چىقىرىپ، ئۇدۇل كەلگەن كوماندىنىڭ ۋاراتارىغا ئاپىرىپ تىپىكلەپ ئوينىسا بولىدىغان توپقا ئايلىنىپ قالماسلىقىغا دىققەت قىلىش لازىم. ئۇنداق بولمىغاندا، خاراكتېرسىز سىياسەتچىلىكىمىزنىڭ بەدىلى بىزنى قۇتۇلدۇرۇش تۈگۈل، ھېسداشلىققىمۇ ئەرزىمەيدىغان خاراكتېرسىز مىللەت ئىكەنلىك تامغىسىنى يېيىشكە مەجبۇر قىلىپ قويۇشى ۋاقىت مەسىلىسى بولۇپ قالىدۇ، خالاس!\n\nكۈنىمىزدە بېرىلگەن پەلەستىن - ئىسرائىلىيە مەسىلىسىگە تۇتۇلغان بىر تۈركۈم تەشكىلات مەنسۇپلىرىنىڭ، خۇسۇسەن مەسىلىنىڭ ھېچبىر تارىخىي رېئاللىقى، بۈگۈنگىچە مەيدانغا كەلگەن جەريانى قاتارلىقلارنى سىياسىي ئەخلاق ۋە ئادالەت تارازىسىغا سېلىپ تۇرۇپ مۇئ‍امىلە قىلماستىن، دىپلوماتىك تىل ئىشلىتىشكىمۇ ئەھمىيەت بەرمەستىن بېرىلگەن قارا قويۇق باياناتلارغا، قاتتىق-قۇرۇق ئىزاھاتلارغا شاھىت بولدۇق. شۇنىڭغا پاراللېل ھالدا مىللىي ئىرادىنى زېدىلەيدىغان، يىللاردىن بىرى مىللەتنىڭ سىياسىي سىزىقلىرىنى پېتىقلاپ يۈرگەنلىكى مەلۇم بولغان، مىللىي قەدەرىيەت ۋە ئىسلامىي قىممەتلىرىنى سېتىپ يەپ جان بېقىشنى دەۋا قىلغانلىق چاغلاپ يۈرگەن سىياسىي ئانسامبىل ۋە ئۇلارنىڭ چاپتىكەشلىرى ۋە لەپەرداشلىرىنىڭ تۇشمۇتۇتۇشتىن  چىقىپ  مۇستەملىكىچىگە يېقىندىن ھېسداشلىقلىرىنى ئىپادىلەشلىرىگىمۇ شاھىت بولدۇق. شۇنداقلا مەزكۇر ئانسامبىللار تائىپىسىدە ئىزچىل سەپسەتە ئىشلەپ چىقىرىشنى كۆتۈرە ئالغان شالغۇت زېھنىيەتلىك تىپلارنىڭ، كىرالىق دۇمباقچى قەلەمكەشلەرنىڭ پەلەستىن خەلقىنىڭ تارىخىنى بۇرمىلاشقا ياتىدىغان، ھەتتا ئۇلارنى ئىشغالچىلىرى تەرىپىدىن توقۇپ چىقىلغان سەپسەتەلەر ئارقىلىق قارىلاشتا بەسلىشىشلىرىگە، ئۇلارغا كېلىۋاتقان ۋابالنى گويا ئۇلارنىڭ گۇناھىدەك كۆرسىتىشلىرىگە، يۈز بېرىۋاتقان قىرغىنچىلىقلارغا ئىشغالچىلىقنىڭ كەلتۈرۈپ چىقارغان رەھىمسىز پاجىئەلىرىنىڭ مۇناسىۋىتى يوقتەك، مۇستەملىكچى كۈچنىڭ ئېلىپ بارغان ۋە ئېلىپ بېرىۋاتقان ئىرقىي قىرغىنچىلىقلىرىنىڭ، زالىملارچە قاتتىق قول سىياسەت ۋە رېجىملىرىنىڭ ھېچبىر ئالاقىسى يوقتەك پەردازلانغان سەپسەتىلەرنى بازارغا سېلىشلىرىغا، ھەتتا غەززەدە خەلق ئۆزلىرىنىڭ قېنى ۋە جېنى بەدىلىگە قوللاۋاتقان قوراللىق ھەرىكەتلەرنى مۇستەملىكىچىسىنىڭ تەبىرى بويىچە «تېروررىست»لىق بىلەن ئەيىبلىشىپ پۇخادىن چىقىۋاتقان سەسكىنىشلىك ھالەتلىرىگىمۇ شاھىد بولدۇق. ئەلۋەتتە دەۋانى تۇيۇق يولغا باشلاشنى ھۈنەر قىلىۋېلىشىنى ئادەت قىلغان بۇنداق تائىپىدىن سىياسىي سەھنىلەردە، مېدىيا قاناللىرىدا مىللەتنىڭ خەيرىگە ئىش قىلىشى كۈتۈلمەيدۇ. بولۇپمۇ NED قا ئوخشاش زىيۇنىزمچى يەھۇدىيلارنىڭ قۇرۇلۇشىدا پائالىيەت قىلىۋاتقان فوندىلارنىڭ پۇلى بىلەن  ئۆرە تۇرۇۋاتقان تەشكىلات تائىپىلىرىدىن ھەققانىي بىر تۇتۇمنىڭ چىقىشىمۇ كۈتۈلمەيدۇ. ۋەتەن ئىچىدە كۆرسىتىپ ئىشەندۈرەلمەيۋاتقان زۇلۇملار، قىرىش ۋە ئۆلتۈرۈشلەر پەلەستىندە بولۇۋاتقان قەتلىئاملاردا دۇنيا خەلقىنىڭ ئېكرانىغا ئەكس ئېتىۋاتقان ۋە ئىرقىي قىرغىنچىلىقنىڭ رەھىمسىزلەرچە يۈزى پەلەستىن تۇپراقلىرىدا سازايى بولۇۋاتقان بىر مەزگىلدە، دۇنيا خەلقىگە «سىلەر ئىشەنگىلى ئۇنىمايۋاتقان قىرغىنچىلىق دەل مۇشۇ خىل قىرغىنچىلىق ئىدى. بىزنىڭ ھەققانىي قارشىلىقلىرىمىز مانا مۇشۇنداق تېررورىست قالپىقى ئاستىدا قاتتىق باستۇرۇلغان، بۈگۈنكىدەك قارشىلىق يوق بىر ئەھۋالدىمۇ خەلق سۈپىتىدە پەلەستىننىڭ بۈگۈنكى ۋەزىيىتىدىنمۇ ئېغىر ۋەھشىيلىكلەرنى ياشاۋاتىمىز، قەبىھلىكتە شىددەتلىك ئىرقىي قىرغىنچىلىقنى باشتىن كەچۈرۈۋاتىمىز، دېگەن سادالار چىقىش ئورنىغا، زىيونىزمچى يەھۇدىيلارنىڭ لوبىچىلىقىدا بازارغا سېلىنغان بىر قاتار سەپسەتىلەر، ساختا ئىددىئالار ئۇيغۇرچە پىششىقلاشتۇرۇلدى ۋە تەرەپ - تەرەپتىن تۆكمە قىلىپ تاشلاندى. تۆكمە قىلىنغاندىمۇ مۇستەملىكە ئاستىدىكى خەلقىنىڭ نېمە دەيدىغانلىقى قىلچە ئېتىبارغا ئېلىنمىغان، بەلكى شەرقىي تۈركىستاننىڭ مۇستەملىكە تارىخىدا ئويدۇرۇپ چىقىلغان سەپسەتىلەرگە پاراللېل كېلىدىغان رەۋىشتە شەرەپسىزلەرچە تۆكمە قىلىندى. مەسىلەن «قەدىمدىن پەلەستىن يەھۇدىيلارنىڭ زېمىنى ئىدى»، سەپسەتىسىنىڭ «شىنجاڭ ئەزەلدىن جۇڭگونىڭ ئايرىلماس بىر قىسمى بولۇپ كەلگەن ئىدى»، سەپسەتەسى بىلەن پاراللېللىقى، «پەلەستىنلىكلەر زېمىنلىرىنى يەھۇدىيلارغا قوش قوللاپ سېتىپ مۇستەملىكىگە قالغان» سەپسەتەسىنىڭ «كوممۇنىست پارتىيە كەلگەندە خەلق گۈل كۆتۈرۈپ قارشى ئېلىپ كۈتۈۋالغان ئىدى»، «شىنجاڭ مانا مۇشۇنداق تىنچ يول بىلەن ئازاد بولغان» قاتارلىق ئاسارەت ئەپسانىلىرى بىلەن پاراللېللىقى دىققەتكە سازاۋەر. «تۇخۇمنى تاشقا ئۇرۇپ، خەلقىنى بومباردىمانغا تۇتۇپ بەردى»، دېگەنگە ئوخشاش سەپسەتەلەرنىڭمۇ ماھىيەتتە غەززەدە قوراللىق ھۇجۇمنى باشلىغان قوراللىق قىسىمنى ئەيىبلەشتىن بەكرەك، مۇستەملىكىچى كۈچنىڭ ھەسسىلەپ جان ئېلىشىنى مەشرۇ ئىشتەك كۆرسىتىشكە ياتىدىغان لامزەللىلەرچە مۇئەييەنلەشتۈرۈش  ئىكەنلىكى ئەقلى گەجگىسىگە ئۆتۈپ قالمىغان كىشى ئۈچۈن سىر ئەمەس. كېيىنكى كۈنلەردە يۈز بېرىۋاتقان، بىرگە يۈز ھەسسە ئېغىر كۈچ بىلەن دەھشەتلىك قىرغىننى باشلىۋەتكەن مۇستەملىكىچى كۈچلەر شۇنچە قىرغىننى قىلسىمۇ، مېدىيادا تارقاتقان ۋە قىرغىنچىلىقنى مەشرۇ قىلىش كويىدا ئاخبارات سۇپىلىرىدا تارقاتقان سۈرەت، ئىشلىگەن خەۋەر ۋە فىلىملىرىنىڭ ساختىلىقى ئاشكارا تۇرسىمۇ ئۇنىڭ قىلمىشىنى ئوخشاش تارازىدا «تېررورىست»لىق دېيەلمىگەن، ئاشكارا دېيەلمىگەندىمۇ نەپرىتىنى بولسىمۇ قەۋمداشلىرى بىلەن ئورتاقلىشالمىغان بىر زېھنىيەتنىڭ ئۆزىنىڭ مەزلۇم مىللىتىنىمۇ ھەقىقىي چۈشىنىشى، سىياسەت دۇنياسىنى، دۇنيا ۋەزىيىتىنى، ئۆزىنى ئۆز ئىچىگە ئالغان دۇنيادىكى باشقا مۇستەملىكە ئاستىدىكى خەلقلەرنىڭ  ئۈتمۈشى ۋە ھازىرىنى توغرا ئانالىز قىلالىشى قانچىلىك بولماقچىتى.  ئەجەبا «تۇخۇمنى تاشقا ئۇرغانلىق»، «خەلقىنى بومباردىمانغا تۇتۇپ بەرگەنلىك» دەپ ئەيىبلىشىپ بېرىۋاتقان بۇ ماڭقۇرت زېھنىيەتنىڭ دەۋاتقانلىرى ۋەتەن ئىچىدە ئېزىلگەن خەلق ئىچىدىن چىققان پىدايىلارنىڭ، مۇجاھىد قەھرىمانلارنىڭ ئېلىپ بارغان پارتىزان ھەرىكەت ۋە كۈرەشلىرىنى خىتاي مۇستەملىكچىلىرىنىڭ «بۇنىڭ ھەممىسى ئەسەبىيلىك، تېررورىزمنىڭ تەسىرىدىن بولغان، بۇ بىر تۇخۇمنى تاشقا ئۇرغانلىق، مىللەتلەرنىڭ باراۋەر، تىنچ ۋە ئىناق-ئىتتىپاق تۇرمۇشىغا تەسىر كۆرسەتكەنلىك، ئۆزىنى ۋە ئائىلىسىنى بالاغا تىققانلىق» دەپ پىپەن قىلىشلىرىدىن نېمە پەرقى؟ ھالبۇكى، ئاشۇ «بالاغا تىقىش» ئىبارىسىدىكى «بالا» زالىم خىتاينىڭ دەل ئۆزى ئەمەسمىدى؟ قارشىلىق كۆرسىتىشلەر ئاشۇ مۇستەملىكىچىنىڭ زالىم سىياسىتى، ئېزىشى، خورلىشى سەۋەبلىك پارتلىغان قارشىلىق يۈزىسىدىن بولمىدىمۇ؟ زالىم سىياسەتكە ئەقەللى پىكرىنى سۆزلىگەن بىرىگە ئاتالمىش قالپىقى چوڭ جىنايەتلەرنى كەيدۈرۈپ،  ئۇنىڭ ئائىلىسى ۋە ئەتراپىغا بالا بولغان، قارشىلىق كۆرسىتىشتىن باشقا چىقىش يولى قويمىغان زالىم خىتاينىڭ دەل ئۆزى ئەمەسمىدى؟\n\nمىڭلاپ ئەتەي ئېتىلغان بومبىلاردا شەھىد بولۇۋاتقان بىگۇناھ خەلقنىڭ تىراگېدىيەسىنىڭ سەۋەبچىسىنى قوراللىق قارشىلىق كۆرسەتكۈچىلەر قىلىپ كۆرسىتىپ «تۇخۇمنى تاشقا ئۇردى، خەلقىنى بومباردىمانغا تۇتۇپ بەردى» دەيدىغان بۇ مەنتىقە زالىم خىتاينىڭ «مەن قىرىمەن، سەن سۈكۈت قىلىسەن، باش كۆتۈرسەڭ ئۆزۈڭگە ئىش تاپقان بولىسەن»، دەيدىغان مەنتىقە بىلەن نە قەدەر بىر يەردىن چىققان، ھە؟! ئېنىقكى سەپسەتەۋى ئىددىئالار مۇستەملىكچىلەرنىڭ ئىشغال ھەرىكىتىنى مەشرۇلاشتۇرۇش ئۈچۈن بولغاندەك، قوراللىق قارشىلىق كۆرسەتكۈچىلەرنى ئەيىبلەش باھانىسىدىكى يۇقىرىقىدەك باھالارمۇ ئوخشاشلا مۇستەملىكىچىنىڭ زېھنىيىتى بىلەن زېھنىيەتلىنىشتىن مەيدانغا كەلگەن. ئەمەلىيەتتە بۇ گويا بىر ئۆيدە ياشاپ بىر-بىرىنىڭ خۇيىنى ئالغان ئامراق ئەر-خوتۇن مىسالى ئىشغالچىنىڭ خۇيىدا، ئۇسلۇبىدا ۋە مەنتىقىسىدە تۇرۇپ قىرغىنچىلىقىنى مەشرۇلاشتۇرۇش، زۇلۇمغا ھەسسە قوشۇشتۇر. ئىسيان قىلىۋاتقان ئۆز توپلۇمىنىڭمۇ روھىنى سۇندۇرۇپ كۈچلۈك زالىمغا قارشى «تۇخۇمنى تاشقا ئۇرماسلىق» ئۇچۇرىنى بېرىش، ئۇلاردىمۇ قىرغىنچىلىققا قارشى پەلەستىن خەلقىدەك بومبا ئېتىپ ئۆي ماكانىمنى تۈزلىۋەتسەڭمۇ، يەتمىش پۇشتۇمغىچە قىرىپ تاشلىۋەتسەڭمۇ جېنىم ئۆزۈمنىڭ تۇپرىقىدا چىقىدۇ ۋە ئەسلا زېمىنىمنى تاشلاپ كەتمەيمەن، دەيدىغان روھتىن ئىلھام ئېلىشىنىڭ ئالدىنى ئېلىشقا زورۇقۇشتۇر. يىغىپ ئېيتقاندا، يۇقىرىقىلارنىڭ بەرى زۇلۇم تارتقۇچىنىڭ ھەققانىي دەۋاسىنى قىلىۋاتقۇچى سىياسىي ئەقىلنىڭ مەھسۇلى بولماستىن، بەلكى مۇستەملىكىچىسىنىڭ خۇيىنى ئېلىپ خەلقنى گاڭگىرىتىش، مۇنداقچە ئېيتقاندا، سۆڭەك بەرگەن خوجىسىغا قاۋايدىغان ئىت مىسالى زالىمغا بولۇشۇپ قاۋىشىپ بېرىشتىن باشقا ئىش ئەمەس.                                                                                                                                                \n\n**(4)**\n\nپىراگماتىزم (مەنپەئەتۋازلىق) ئېقىمىنىڭ يېقىنقى زامان تارىخىدىكى غوللۇق نەزەرىيەچىلىرىدىن بىرى بولغان جون ستۇئارت مېل شۇنداق دەيدۇ: «بىر مەسىلىنىڭ مۇئەييەن تەرىپىنى بىلگەن كىشى، ئەمەلىيەتتە مەزكۇر مەسىلە توغرۇلۇق ئەڭ ئاز مەلۇماتقا ئىگە كىشىدۇر». دەرۋەقە، بىر تەرەپلىمىلىك، ئاسانلا ئېغىپ كېتىش، پىرىنسىپلىرىنىڭ تەلىپى ۋە خاراكتېرى بىلەن ئۇيۇشمايدىغان قەدەملەرنى ئېلىشتا ھاياجىنىنى باسالماسلىق، ئۈستىلىك ئۆزىنىڭ تەنتەكلىكىدە چىڭ تۇرۇپ ئەزۋەيلەش قاتارلىقلارنىڭ ھەممىسى كۆپىنچە مەسىلىنىڭ مەلۇم تەرىپىدىن باشقا قىسمىنى كۆرمەسلىك بىلەن، كۆرسىتىپ بەرسىمۇ كۆرگىلى ئۇنىماسلىقتەك قاتمال خاراكتېر بىلەن مۇناسىۋەتلىك. ئەمەلىيەتتە بۇ مەسىلىنىڭ بىرلا تەرىپىنى تۇتقا قىلىۋېلىشتىن، مۇنداقچە ئېيتقاندا ھىمايىچىسى بولۇۋاتقان مەسىلىگە ئەتراپلىق ۋە كەڭ دائىرىلىك ۋاقىپ بولماسلىقتىن مەنبەلەنگەن دېيىشكە بولىدۇ. مەسىلىگە تولۇق ۋاقىپ بولۇپ تۇرۇپمۇ قىممەتلەر ۋە پىرىنسىپاللىققا زىت يولنى «مەنپەئەت» نامىدا تاللاش، بەلكىم بۈگۈنكى ئەخلاق، پىرىنسىپاللىق، قىممەت قاراشلارنىڭ ئىنسانلىق ئالىمىدە تاۋارلىشىشىنىڭ ئىدىيەۋى قۇرۇلۇشىنى ياراتقان، نەتىجىدە ئورمان قانۇنىنىڭ يەر يۈزىگە ھاكىم بولۇشىغا نەزەرىيەۋى دەستەكلەر بىلەن ھەسسە قوشقان جون ستۇئارتچە تاللاش بولۇشى مۇمكىن. ئەلۋەتتە، بۇ خىل تاللاشنى ئەگەر ئاشۇ نەزەرىيەگە چۈشىدىغان «مەنپەئەت» دېگىلى بولغاندا شۇنداق. ئۇنداق بولمىغاندا، تاللىغان يول «مەنپەئەتۋازلىق» بولماستىن، يۈزەكىلىك، ساددىلىق، تەنتەكلىك، ئالدىراڭغۇلۇق ۋە بىر تەرەپلىمىلىك بولۇشتىن قېچىپ قۇتۇلالمايدۇ. سۈكۈت قىلالمىغان تەقدىردە، ئەقەللىي ھالدا ئوتتۇراھاللىقنى ساقلاش ئورنىغا، ئوپئوچۇق ئىبارىلەر بىلەن مەزلۇمغا قارشى زالىم تەرەپتە سەپ تۇتۇشنى ئاشكارا جاكارلاش مەيلى سىياسىي مەنپەئەت مەيلى پىرىنسىپاللىق نۇقتىسىدىن بولسۇن، مىللىي قىممەتلەرنى چەيلەش ۋە مىللىي مەنپەئەتنى توغرا يۆنىلىشتە بەلگىلىيەلمەسلىك ھېسابلىنىدۇ. قارايدىغان بولساق، بۈگۈنكى پەلەستىن-ئىسرائىلىيە ئارىسىدىكى كىرىزىسقا مەيدان بىلدۈرگەن تىپلارنىڭ تۇتۇم ۋە باياناتلىرىدا بالقىپ تۇرىدىغىنى ھەر ئىككى نۇقتىدىن تۇتۇرۇقسىزلىققا ئىگە بولۇپ، نە «مىللىي مەنپەئەت»نى چىقىش قىلغانلىقتىن، نە ئۆزىنىڭ «مىللىي قىممەت»لىرىگە، نە خەلقئاراغا ئاڭلىتىشقا تىرىشىۋاتقان سىياسىي ھەقلەرنىڭ دەۋاچىسىغا ماس كېلىدىغان تۇتۇمغا ئۇيغۇن دېگىلى بولمايدۇ. چۈنكى بار ۋەزىيەتنىڭ ھەممىسى ئورتادا. چۈنكى، مەسىلىگە تۇتۇلغان پوزىتسىيەلەر 70 نەچچە يىلغا سوزۇلغان ئىشغالىيەت ۋە ئاسارەتنىڭ بۈگۈنكى تەرەققىياتى نۇقتىسىدىن ئەمەسلىكى ئورتادا. يەنە كېلىپ بۈگۈنكى خەلقئارا ۋەزىيەتتە مۇستەملىكچىنىڭ قوللىغۇچىسىمۇ، قارشى تۇرغۇچىسىمۇ مەسىلىنىڭ مۇستەملىكىچى بىلەن ئۆز ۋەتىنى ۋە تۇپراقلىرىدا يىللاردىن قىرغىنچىلىق ۋە تۈرمە ھاياتىنى ياشاپ كەلگەن خەلق ئارىسىدىكى پارتلاشقا مەجبۇر بولغان ۋە يۈز بېرىشى مۇقەررەر بولغان چوڭ سىياسىي كىرىزىس ئىكەنلىكىنى بىلىدۇ. بۇنداق ئەھۋالدا سىياسىي مەيداندا تۇرۇپ بايانات بەرگۈچىنىڭ سۆز ئىشلىتىشتە ئېھتىياتكار بولۇشى، ئۇرۇش بولۇۋاتقان مەزكۇر جۇغراپىيەنىڭ يېقىنقى نەچچە ئون يىللىق سىياسىي تارىخىنى ۋە بۈگۈنكى تەرەققىيات باسقۇچىلىرىنى دىققەتكە ئېلىپ تۇرۇپ تىل ئىشلىتىشى كېرەك بولىدۇ. ئۇنداقمۇ قىلماستىن، گويا مۇستەملىكىچىنى ئاشكارا دوست ئېلان قىلىش، ئۇنىڭ بىلەن سەپ تۇتۇشقا ئىككى دۇنيالىق قەرزى باردەك مەيدانغا سەكرەپ چۈشۈش، يەنە كېلىپ ئۆزىمۇ ۋەتىنىنىڭ مۇستەملىكىچىسىگە قارشى سىياسىي دەۋا قىلىۋاتقان تۇرۇپ يەنە بىر ئىشغالچىنىڭ سېپىدە كۆرۈنۈش قاتارلىقلارنىڭ ئۆزى ئەمەلىيەتتە ئۆزىنىڭ دەۋاسىغا قارىتا پارادوكسلىق سادىر قىلىش، مەنسۇپلىنىۋاتقان تەشكىلاتىنىڭ ئۆز ئىددىئاسىدا ساختا، پەقەتلا سىياسىي مەنپەئەت قوغلىشىش يولىدا ھەر تۈرلۈك رەزىللىكنى قوللاشتىن يانمايدىغان تائىپىلەر توپى ئىكەنلىكىنى خەلقى ئالەمگە سازايى قىلىشتىن باشقا بولمايدۇ. مەسىلىگە «ئۇ بىزگە مۇنداق قىلغان، شۇڭا مەنمۇ ئۇنىڭغا مۇنداق قىلىمەن» دەپلا مۇئامىلە قىلىش، گويا «ئىتقا ئىت بولۇپ چىشلىۋېلىش» مىسالى پوزىتسىيە تۇتۇش، ئۆزىنىڭ سىياسىي دەۋاسىنىڭ قىممىتى، خاراكتېرىنىڭ دەرىجىسىنى چاغلىماستىن ۋە قانداق بىر مىللەتنىڭ، قانداق بىر تارىخى بار خەلقنىڭ ئوبرازىغا ۋەكىللىك قىلىۋاتقانلىقىنى ئويلاشماستىن ئاتالمىش مىللىي مەنپەئەت، ياكى قانداقتۇر ئاتالمىش «كۈچلۈك دۆلەتلەرنىڭ يېنىدا تۇرۇش» باھانىسىغا سىغىنىپ ئۆز ھەقىقەتلىرىنىمۇ پايخان قىلىدىغان باياناتلارنى بېرىشنى ۋە ئاجىزنى بوسۇرۇپ بېرىش بەدىلىگە پۈتكۈل دۇنيا ئىشغالچىلىقىنى بىلىپ تۇرۇۋاتقان، ئەمما گەپ ئاڭلىتالمىغان بىر تېررورىست دۆلەتنىڭ سېپىدە ئورۇن تۇتۇشنى مەۋجۇتلۇق كۆرۈشىمىزدە «سىياسەت قىلغانلىق» دەپ جار سېلىش ئەمەلىيەتتە ساددىلىق، بۇرنىنىڭ ئۇچىنىلا كۆرۈش ۋە ئۆتكۈنچى شامال ئۈچۈن ئۇسسۇلغا چۈشۈپ بېرىشتىن باشقا ئىش ئەمەس. چۈنكى بۇنداق ئاشكارا سەپ بەلگىلەشتە ئۆزىدىن باشقىلارنىڭ مەزلۇملۇقىنى ئېتىراپ قىلماسلىقتەك شەخسىيەتچى مەزلۇملۇق، ئۇششۇق مەزلۇملۇق خاھىشىمۇ ئەكس ئېتىدۇ. شۇنىڭ بىلەن بىر ۋاقىتتا بۇنداق سەپ بەلگىلەش ئىشغالغا قارشى ھەقلىق دەۋانىڭ خاراكتېرىنىڭ راستلىقى ۋە ھەققانىيلىقىنىمۇ زېدىلەيدۇ. بۇ خۇددى يەھۇدىي خەلقىنىڭ ھولوكست قىرغىنچىلىقىنى چۈمبەردە قىلىۋېلىپ ھولوكۇستتىن بەتتەر قىرغىنچىلىق قىلىشنى ۋە بۇنى دۇنيانىڭ كۆز ئالدىدا ئېلىپ بېرىشنى ئۆزىگە راۋا كۆرۈۋاتقان زىيونىزم ئىدېئولوگىيەسىدىكى ئىشغالچى يەھۇدىيلار تائىپىسىدىن پەرقسىزلىشىش بولۇپ، دەرۋەقە بۇ ئۆزىگە كەلگەن زۇلۇمنى مەزلۇم سىياقىدا ئاڭلىتىدىغان، باشقىلارغا كەلگەن زۇلۇمنى خوپ بوپتۇ تەرزىدە ئاڭلىتىشتىن يانمايدىغان چاكىنا تۇتۇمدۇر. ناھەق زۇلۇمغا ئۇچرىغان يەھۇدىي خەلقى ۋە دىياسپورادىكى يەھۇدىي توپلۇملار بىلەن زىيونىست يەھۇدىي گۇرۇھىنىڭ پەرقىنى ئايرىيالماسلىق، زىيونىستلار بىلەن ماسونىيلىق تەشەببۇسىدىكى يەھۇدىيلارنىڭ پەرقلىرىنى بىلمەستىن ھەممىنى بىرلا ئېقىن ئىچىدىكى يەھۇدىي سىياقىدا تونۇپ تۇرۇپ ھەممە يەھۇدىينى بىر تاياقتا ھەيدەپ مۇئامىلە قىلىش ۋە پوزىتسىيە تۇتۇش قانچە گۆدەكلىك ھېسابلانسا، پەلەستىننىڭ ئىچىدە مەۋجۇت بولغان سىياسىي ھەرىكەتلەرنىڭ ھەممىنى بىر تاغارغا تىقىپ تەسەۋۋۇر قىلىۋېلىش ۋە پوزىتسىيە تۇتۇشمۇ ئوخشاشلا گۆدەكلىك ۋە سىياسىي جاھالەتتۇر.  خاماس تەشكىلاتى بىلەن مەھمۇد ئابباسنىڭ تەشكىلاتى ئارىسىنى پەرقلەندۈرۈشنى، قەيەردە بىر ئورۇندا تۇتۇپ، قەيەردە ئايرىشنى بىلمەسلىك، پەلەستىن ھۆكۈمەت بىلەن خاماس ئارىسىدىكى ئىدېئولوگىيەلىك ۋە سىياسىي ئىستراتېگىيە ۋە تۇتۇملاردىكى ئىنچىكە پەرقلەرنى نەزەرگە ئالماسلىق، توقۇنۇشىدىغان ۋە بىرلىشىدىغان تەرەپلىرىنى ئايرىماسلىق، ئىلغا قىلماي ھەممىنى بىر تارازىغا سېلىپ پوزىتسىيە تۇتۇپ مۇئامىلە قىلىشمۇ ئوخشاشلا گۆدەكلىك، سىياسىي جاھالەتتۇر. بۇنداق گۆدەكلەرچە سىياسىي جاھالەتكە ياتىدىغان تۇتۇملار بىلەن مەسىلىگە پوزىتسىيە بىلدۈرۈش بولسا، ئۆزى بىلەن قوشۇپ داۋاسىنى قىلىۋاتقان مىللىتىنىڭمۇ سىياسىي ئوبرازىنى خۇنۈكلەشتۈرۈشكە، سىياسىي قىممەت قارىشى ۋە ئىستىلى ناچار بىر خەلقنىڭ ۋەكىللىكىدىكى بىر تائىپە ئىكەنلىكنى بازارغا سېلىشقا ئېلىپ بارىدۇ.\n\nمەسىلىدىكى يەنە بىر بىمەنە تۇتۇم بولسا، ئىشغال قىلىنغان تۇپراقتا، ئىشغالچى كۈچنىڭ ھامىيلىقىدا فېستىۋالدا ئويناۋاتقان نەچچە ئونلىغان ئاممىنىڭ ھۇجۇمغا ئۇچرىشىنى نەزەردە تۇتۇپلا ئىشغالچى سەپتە ئىكەنلىكنى ئالدىراپ جاكارلاش بولۇپ، بايانات بېرىشكە توغرا كەلگەندىمۇ ئەلۋەتتە ھۇجۇمنى بۇنداق شەكىلدە ئېلىپ بارغانلىقنى ئەيىبلەش بىلەن كۇپايىلىنىش يېتەرلىك بولسىمۇ، ئەمما ئىشغالچىنىڭ سېپىدە ئىكەنلىكىنى ئالدىراپ جاكارلىۋېتىش، ئۇنىڭدىن ھېسداشلىق كۈتۈپ كۆز قىسىشىشقا زورۇقۇش باشقا مەسىلە. بۇنداق جاكارلاش ئۆز نۆۋىتىدە مۇستەملىكە ئاستىدىكى خەلقنى ئوۋلاپ ئوينايدىغان چاشقانغا ئوخشىتىپ ئاۋام-پۇقرا، قېرى-ياش، ئايال-بالا ئايرىماستىن قىرغىن قىلىدىغانلىق پەيلىنى ئاشكارىلاۋاتقان ۋە بۇندىن بۇرۇنمۇ قېتىملاپ ئاۋام-پۇقرا دېمەي تالايلاپ قىرىپ كەلگەن بىر قىرغىنچى كۈچكە يان باسىدىغانلىقىنى ئېلان قىلغانلىقتىن، مۇستەملىكە ئاستىدىكى خەلققە ئىنسان ئەمەس، ھايۋان مۇئامىلىسى بويىچە مۇئامىلە قىلىش ھەققىدە بۇيرۇق چۈشۈرۈۋاتقان قانخورلۇقنى قوللايدىغانلىقنى جاكارلاشتىن پەرقى يوق تۇتۇمدۇر. چۈنكى نەچچە ئونلىغان ئەسىر ۋە قۇربانلىرى ئۈچۈن نەچچە ئون مىڭلىغان بىگۇناھ خەلقنى قەتلىئام قىلىشىنى يوللۇق كۆرۈش ئىسىم شەرىپى قانداق دۆلەت بولۇشىدىن قەتئىينەزەر قوبۇل قىلىشقا بولمايدىغان تېررورلۇقتۇر. ناۋادا ئۇنىڭ سىياسىي قوللىشىنى قولغا كەلتۈرۈشكە، ياردىمىدىن تاما كۈتۈشكە توغرا كەلگەن تەقدىردىمۇ، ئارىدا قانداق ئاتالمىش مىللىي مەنپەئەت سۇغا چىلىشىپ كېتىدىغان بولۇشىدىن قەتئىينەزەر، ئۇنىڭغا بۇ دەرىجىدە ئوچۇق تىل بىلەن سەپداشلىق ئىپادىلەش ئاقلاپ ھۆددىسىدىن چىقىپ بولغىلى بولىدىغان، ئىنسانلىق دۇنياسى ئۈچۈن ھەم توغرا چۈشەنگىلى ۋە چۈشەندۈرگىلى بولىدىغان ئىش ئەمەس. مەسىلىنىڭ پاجىئەلىك تەرىپى شۇكى، يىللاردىن ئۇرۇشۇش ۋە توقۇنۇش ۋەزىيىتىدە جەڭ ھالىتىنى ياشاپ كېلىۋاتقان تۇپراقلاردا نەچچە ئونلىغان پۇقرانىڭ ھۇجۇمغا ئۇچرىشى باھانىسىدە دەرھال پەلەستىننى ئەيىبلەپ ئىسرائ‍ىلىيەگە تەسەللىي ياغدۇرالىغان «ۋىجدان»، ئەمدىلىكتە سەپدىشى ئېلان قىلغان ئىسرائىلىيەنىڭ بىزگە تېررورچىلار ھۇجۇم قىلدى، دېگەن باھانىدە ئېلىپ بېرىۋاتقان مىڭلاپ قەتلىئاملىرىغا، دەھشەتلىك قىرغىنچىلىقلىرىغا سۈكۈتتە، ئەجەبا بۇ قەيەرچە سىياسەت، قەيەرچە قوش ئۆلچەم، قەيەرچە قوش يۈزلۈك؟\n\nخاماسنى پەلەستىنگە تەڭ قىلىپ تۇرۇپ ئىسرائىلىيەگە تەسەللىي ياغدۇرغان «ۋىجدان»لار ئەمدىلىكتە قايتۇرما جاۋاب شوئارى ئاستىدا قىلىنىۋاتقان نۆۋەتتىكى قارا قويۇق بومباردىمانلارغا، پەلەستىندىكى ئاۋام پۇقرالارنىڭ نۆۋەتتىكى مىڭلاپ قىرغىنچىلىققا ئۇچراشلىرىغا، ئاۋام خەلقنى ۋەتىنىنى بوشىتىپ بېرىشكە زورلاش يۈزىسىدىن ئۇلارنىڭ توك، سۇ، گاز قاتارلىق ئېھتىياجلىرىنى ئۈزۈپ تاشلاشلىرىغا، ھەتتا سىرتتىن بېرىلىۋاتقان ئوزۇق-تۈلۈك ۋە تېببىي بويۇملار تىپىدىكى تەمىناتنىمۇ توسۇۋېلىۋاتقان، قىسقىسى مۇئەييەن ساندىكى قوراللىق قارشىلىق كۆرسەتكۈچىلەرنىڭ ھۇجۇمىنى باھانە قىلىپ مىليونلىغان خەلقنى ۋەتىنىنى بوشىتىپ چېگراسى سىرتىغا سۈرگۈن بولۇشقا، چۆللەردە سەرسان بولۇشقا زورلاۋاتقان، سۈرگۈن ياكى ئۆلۈم بىلەن تەھدىد سېلىۋاتقان، ئاچ قېلىپ ئۆلىدىغان، قىرىلىپ تۈگەپ كېتىدىغان ئىش بولسىمۇ ئۆي ماكانىنى تاشلاپ ئەسلا ۋەتىنىدىن ئايرىلماسلىقتا چىڭ تۇرۇۋاتقان خەلقنى ئۇرۇش جىنايىتىگە كىرىدىغان ئېغىر تىپلىق قوراللارنى ئىشقا سېلىپ قەتلىئام قىلىۋاتقان، ئۇلارنىڭ ئوزۇق تۈلۈكلىرىنى توڭلىتىش ئارقىلىق ئاچارچىلىق بىلەن جازالاپ ۋەتىنىنى تاشلاپ چىقىپ كېتىشكە قىستاۋاتقان ئىشغالچى قانخور زالىمغا قارىتا سۈكۈتتە. بۇ قانداق ۋىجدان، بۇ قەيەرچە سۈكۈت؟ قەيەرچە مىللىي مەنپەئەت سىياسىتى؟ مەسىلىنىڭ تېگىنى ئېنىقلىماي تۇرۇپ «تېررورىست»لىق ئەيىبلەپ ئىشغالچىغا تەسەللىي ياغدۇرۇۋاتقان «ۋىجدانلار»، ئەمدىلىكتە دۆلەت سۈپىتىدە ئېلىپ بېرىلىۋاتقان ئۇرۇش جىنايەتلىرىگە، بولۇۋاتقان زۇلۇم ۋە ئىشغالچىلىقلارغا، مىڭلاپ بىھۇدە قان تۆكۈشلەرگە نېمىشقا تاماشىبىن قاتارىغا ئۆتۈۋالىدۇ. بۇ ئاتالمىش مىللىي ۋىجدانلار ئەمدىلىكتە نېمىشقا ھەققانىي بولالمايدۇ؟\n\nئەلۋەتتە قەيەردە قانداق ئىپادە بىلدۈرۈشنى، قەيەرگە نېمە دېيىشنى، قەيەرگە سۈكۈت قىلىشنى ۋە قەيەرگە قىلماسلىقنى، سۈكۈت قىلمىغان تەقدىردە، قانداق تىل ۋە سۆز-ئىبارە ئىشلىتىشنى دەڭسىيەلمىگەن مەزكۇر «ۋىجدان»لارنىڭ ئەمەلىيەتتە ئالدىراپ بايانات بەرمەسلىك، بېرىشكە توغرا كەلگەندە قانداق سۆز ۋە ئىبارىلەرنى ئىشلىتىپ تۇرۇپ بېرىش خۇسۇسىدىكى خاملىقىنى، سىياسىي تىلدا ساددىلىقىنى، تەنتەكلىكىنى ئوتتۇرىغا قويدى، خالاس. مەسىلىگە ئۇ مېنى چىشلىگەن، شۇڭا مەنمۇ چىشلىۋېلىش ھەققىم بار، پەدىسىگە ئەمەس، ناھايىتى سەزگۈر ۋە ئاقىلانە سىياسىي دەھا بىلەن مۇئامىلە قىلالمايدىغان ھېسسىي تەپەككۇر قۇربانلىرى ئىكەنلىكىمۇ مەلۇم بولدى.\nئۇنداقتا بۈگۈنگىچە نۆۋەتتىكى ۋەزىيەت ھەققىدە توغرا پىكىرلەر ئوتتۇرىغا قويۇلمىدىمۇ، نېمە دېيىش كېرەكلىك ۋە كېرەك ئەمەسلىك خۇسۇسىدا ئىجابىي مۇلاھىزىلەر، تەكلىپ-تەۋسىيەلەر بولمىدىمۇ؟\nئورتاق گۇۋاھ بولدۇقكى، توقۇنۇش باشلىنىشى بىلەن تەڭ بۇ ھەقتە سىياسىي ئەقىلگە ئۇيغۇن سىياسىي ئانالىزلار بولدى ۋە بولۇۋاتىدۇ. باياناتلار ھەققىدە تەكلىپ-تەۋسىيەلەرمۇ بېرىلدى ۋە بېرىلىۋاتىدۇ. ئەمما شۇنىڭغا يارىشا يۈز بېرىۋاتقان سىياسىي قۇتۇپلىشىشنى ئازايتىشقا قارىتا توغرا پوزىتسىيەگە قايتىشلار، سىياسەت ئىلمىگە مۇناسىپ ئاقىلانە قەدەم ئېلىشلار تېخىچە كۆزگە كۆرۈنگىنى يوق. دېمەك ئارىمىزدا سىياسىي قىممەت ۋە پىرىنسىپلار بىلەن مەنپەئەت توقۇنۇشى ئوتتۇرىسىدىكى مۇۋازىنەتنى جايلاپ تۇتالايدىغان سىياسەتچىلەر كەمدىن كەم. مۇۋازىنەت قۇرۇشنى بىلمەيدىغان كۆپچىلىك سىياسەتمەنلەرنىڭ تۇتۇمى يەنىلا كوللېكتىپ سىياسىي ئەقىلگە ماس قەدەم ئېلىش تەرىپىدە ئەمەس، بەلكى «مەن دېگەن مۇشۇنداق» پەدىسىگە ئىش قىلىدىغان تارقاق ئەقىلگە، خىجالەتسىز سىياسەتچىلىككە مەپتۇن خاھىشقا ئىگە. ئۇلاردا كوللېكتىپ سىياسىي ئەقىلگە كۆرە ئىش قىلىش، بولۇپمۇ يالغۇز كىشىلىك تاللاش ۋە شەخسىي قارار بويىچە يول تۇتۇشقا بولمايدىغان خەلقئارالىق چوڭ تېمىلاردا پىكىر بايان قىلىشتا سوغۇققان بولۇش، ئالدى بىلەن ئۆز سەپداشلىرى بىلەن كېڭىشىش، ئۆز قەۋمداشلىرى ئىچىدىكى سىياسىي ئەقىل ئىگىلىرىنىڭ كۆپ قىرلىق مۇلاھىزىلىرىگە قۇلاق بېرىش كەمچىل. بۇ ئارىدا مەسىلە ھەققىدە سائەتلەپ ۋە قىسىملىق سىياسىي ئانالىزلار، سىياسىي ئاڭنى ئويغىتىدىغان جانلىق مۇلاھىزىلەر، توغرا مەۋقەلەرنى ۋە ھەتتا نېمە سۆزنى ئىشلىتىپ تۇرۇپ نۆۋەتتىكىدەك سىياسىي كىرىزىستىن كاۋاپمۇ، زىخمۇ كۆيمەيدىغان ئۇسۇلدا چىقىپ كېتىش تاكتىكىلىرى سۆزلەندى، يېزىلىپ ئېلانمۇ قىلىندى. شۇنداق تۇرسىمۇ مەزكۇر سىياسىي تەشەككۈللەردە يىللاردىن ئادەت بولۇپ قېلىۋاتقان ئۇدۇم بويىچە ئەھمىيەتلىك پىكىرلەرنى بايقىماسلىق، سۇنۇلغان سىياسىي مۇلاھىزىلەردىن ئەپلەپ پايدىلىنىشنى بىلمەسلىك، ئۆز ئىچىمىزدىكى مەنتىقىلىق ئانالىز ۋە سىياسىي تەھلىللەرنى سىياسەت يۆنىلىشىمىزدە پايدىلىنىشقا بولىدىغان، دىققەت بېرىشكە ئەرزىيدىغان پىكىر بايلىقى سۈپىتىدە قاراپ قۇلاق سېلىپ قويۇشقىمۇ رايى بولماسلىق خاھىشىنىڭ ئېغىرلىقى مەلۇم بولدى. مانا بۇلار سىياسىي يۆنىلىشىمىزدە ساقلىنىۋاتقان تەنتەكلىكنىڭ، ئۆز مەپتۇنلۇقنىڭ تىپىك ئىپادىلىرى. بالىنىڭ تەنتەكلىكى ئاتىنىڭ ۋە ئائىلىنىڭ ئوبرازىغا تەسىر ئېلىپ كەلگىنىدەك، دەۋادا تەنتەك سىياسەتچى بولۇپ قېلىشمۇ ئۆز نۆۋىتىدە مىللىتىنىڭ ئوبرازىنى تەنتەكلەرچە بۇلغاشقا ئېلىپ بارىدۇ. بۇنداق كېتىۋەرگەندە تەنتەكلىكنىڭ كۆپلەپ سادىر بولۇشى ئائىلىنى بىزار قىلغاندەك، ئۆزلىرىگە ۋەكىل دەپ بىلىۋاتقان سىياسىي ئېلىتنىمۇ، قوللاپ كېلىۋاتقان خەلقىنىمۇ بىزار قىلىشتىن ساقلىنالمايدۇ. بۇ خىل ئاقىۋەتلەر نەتىجىدە كوللېكتىپ يىرىكلىككە يول ئاچىدىغان، ئورتاق غايە ئاستىدا، ئورتاق قىممەت قاراش ئاستىدا تۇرۇپمۇ ئۇيۇشالماسلىققا يول ئاچىدىغان ۋە دىققەت قىلىنمىسا بولمايدىغان ھالەتلەردۇر. چۈنكى سىياسەتچىنىڭ تارىخقا قالدۇرغان ئىزلىرى ئۆز نۆۋىتىدە خەلقنىڭ ئوبرازىغا قالدۇرىدىغان ئىزلىرىغا ئايلىنىپ بارىدۇ. بىز دۇنيا خەلقى ئىچىدە زۇلۇمنىڭ ئەڭ ۋەھشىيسىنى تارتىۋاتىمىز، قىرغىنچىلىقنىڭ ئەڭ قەبىھلىرىنى ياشاۋاتىمىز، ھەقلىرىمىز ۋە ئەركىنلىكىمىز پۈتۈنلەي نابۇت قىلىندى، زېمىنىمىز بېسىۋېلىندى، بىزگە مۇستەقىللىقتىن باشقا چىقىش يولى يوق، دەپ دۇنياغا جار سېلىۋاتقان ۋاقتىمىزدا، تۇتۇم ۋە باياناتلىرىمىزدا بىزنىڭمۇ نۆۋەتتە دۇنيانىڭ كۆپ قىسىم دۆلەتلىرى خۇپسەنلىك قىلىپمۇ بولسا يوشۇرالمايۋاتقان ئاشۇ ئېزىلگەن خەلقلەرنىڭ تەقدىرىنى ياشاۋاتقانلىق، بىزنىڭمۇ ئىرقىي قىرغىنچىلىقنىڭ قۇربانى بولۇۋاتقان مەزلۇملارنىڭ ئالدىنقى سەپ ھېسداشلىرى ئىكەنلىك ئۇچۇرىنى بېرەلىشىمىز، چىرىكلەشكەن ھۆكۈمەتلەرنىڭ كاتتىباشلىرىنىڭ بىزگە زىيانلىق ئىپادىلىرىنى تەنقىدلەش بىلەن بىر ۋاقىتتا، قىرغىنچىلىقنى قىرغىنچىلىق، ئىشغالنى ئىشغال دېيەلەيدىغان جۈرئەتكارلىقنى كۆرسىتەلىشىمىز كېرەك بولىدۇ. بۇنى قىلالىغىنىمىز ئەمەلىيەتتە بىزنىڭمۇ ھەقلىق بىر دەۋايىمىزنىڭ بارلىقىنى، خۇپسەنلىك قىلىپمۇ بولسا كۆرمەسكە سېلىۋېلىشقا بولمايدىغان، ئېتىراپ قىلىشقا تېگىشلىك قىرغىنچىلىقنى باشتىن كەچۈرۈۋاتقانلىقىمىزنى، ھەتتا ئوزۇق-تۈلۈكى ئۈزۈپ تاشلىنىپ باشقا زېمىنغا سۈرگۈن بولۇشقىمۇ پۇرسەت بېرىلمەي ئۆز تۇپراقلىرىدا تۈرلۈك ۋاسىتىلەر بىلەن خارۇ-زار قىلىنىپ قىرىلىۋاتقان، ئۆلۈمدىن باشقا تاللىشى قالمىغان، يوق بولۇشقا دۇچ كېلىۋاتقان، مۇستەملىكىچىلىكنىڭ مىسلىسىز ئۆرنىكىنى ياشاۋاتقان، شۇنىڭ بىلەن بىر ۋاقىتتا سىياسىي قىممەتلىرىنى يوقاتمىغان، مىللىي قىممەتلىرىنى بۇزۇۋالماستىن، رەزىل ئويۇنلارنىڭ پىچكىسى بولماستىن، ئۆزىنىڭ تارىخىي ئوبرازىنى بۇزۇۋالماستىن ھەقلىق داۋاسىنى ئېلىپ بېرىشتە ئىرادىسى قەتئىي بولغان بىر مىللەت ئىكەنلىكىمىزنى سەمىمىي ئىپادىلىيەلىگەنلىكىمىزگە، دۇنيانىڭ ۋىجدانىغا جاۋاب بەرمىسە بولمايدىغان ئېغىر سوئالنى تاشلىيالىغىنىمىزغا باراۋەردۇر. ئۇنىمۇ قىلالمىغاننىڭ ئۈستىگە سىياسىي ئۆتكەللەردە تەنتەكلىك قىلىشىمىز، چاپىقىنى ئالىمەن دەپ كۆزنى قۇيۇۋېتىش تىپىدىكى پوزىتسىيەلىرىمىز كەلگۈسىمز ئۈچۈن قاراداغ بولۇشتىن، كېينكىلەرنى نومۇسقا قويىدىغان ئىزنا  قالدۇرۇپ كېتىشتىن باشقىغا يارىمىغۇسى. چۈنكى كۈنى كېلىپ كۈچلۈكنىڭ كۈچلۈكىنىڭمۇ تۈگەيدىغان، زالىمنىڭمۇ تارىخ ئالدىدا ھېساب بېرىدىغان كۈنى بولىدۇ. تارىخ ئەگەر ئىرقىي ئايرىمىچىلىق تۈپەيلى مەيدانغا كەلگەن زۇلۇم ۋە قىرغىنغا قارشى ھۆرلۈك جەڭچىسى بولغان خىرىستىيان ئىنقىلابچى نىلسۇن ماندىلانىڭ «پەلەستىن ھۆر بولماي تۇرۇپ بىزنىڭ ھۆرلۈكىمىز پۈتۈنلەنگەن ھېسابلانمايدۇ» دېگەن ھەققانىي پوزىتسىيەسىنى، ئادالەت ياقىلاپ ئېيتقان جۈملىسىنى تارىخقا پۈتۈپ قويغاندەك، مۇستەملىكچىلىككە قارشى كۈرەشنىڭ سىمۋوللۇق شەخسلىرىدىن بىرى بولغان مەشھۇر بۇددىست داھىي ماھاتما گەندىنىڭ «ئەگەر مەن بىر يەھۇدىي بولغان بولسام، چوقۇم زىيونىست يەھۇدىيلارغا: قىلىۋاتقان رەزىللىكلىرىڭلارنى بەس قىلىڭلار، تېررورلۇققا ياناشماڭلار، دېگەن بولاتتىم»، «زىيونىست يەھۇدىيلار  ئەگەر پەلەستىندىن باشقا جاي ماڭا ۋەتەن ئەمەس، دەپ دەۋا قىلىشسا، ئۇنداقتا ئۇلار ‹يەھۇدىيلار دۇنيانىڭ ھەرقايسى جايلىرىدىن قوغلاندى قىلىنىشى كېرەك› دېگەن پىكىرنىمۇ قوبۇل قىلىشى كېرەك بولىدۇ»، «يەھۇدىيلارغا ئايرىم مىللىي دۆلەت قىلىپ بېرىمەن دېگەنلىك گېرمانىيەدىن يەھۇدىيلارنى تازىلىۋېتىشتەك يولسىزلىقىنى ئاقلاشقا يول ئېچىپ بېرىشتىن باشقا ئىش ئەمەس» دېگەن سۆزلىرىنى خاتىرىلىگەن، تارىخقا پۈتكەندۇر. بۇنى خاتىرىلىگەن تارىخ ئەلۋەتتە بۈگۈنكىدەك دۇنيانىڭ كۆز ئالدىدا قىرغىنچىلىقنى داۋاملاشتۇرۇۋاتقان ئىشغالچىغا ئوچۇقتىن ئوچۇق «بىر سەپتە تۇرىدىغانلىق»نى جاكارلاۋاتقان، ئىسلامىي مەدەنىيەت ھاۋزىسىغا مەنسۇپ مەزلۇم مىللەتنىڭ سىياسەتچىسىنىڭ پوزىتسىيەسىنىمۇ، مۇستەقىللىق ۋە ئىنسان ھەقلىرى دەۋاچىلىرىنىڭ بىر تەرەپلىمە بايانلىرىنىمۇ خاتىرىلىمەي قويمايدۇ. دىققەتكە سازاۋەركى، نۆۋەتتە پەلەستىندىكى قىرغىنچىلىقنى قىرغىنچىلىق دەۋاتقىنىمىزدا بەلكىم بىزمۇ، دۈشمىنىمىزمۇ ئورتاق نۇقتىغا كېلىپ قالغان كۆرۈنۈشىمىز مۇمكىن. ئەمما بىزنىڭ پەرقىمىز بىلەن دۈشمىنىمىزنىڭ پەرقى بارلىقى ئېنىق ئەھۋالدا، پەرقنى ھېس قىلدۇرۇشمۇ بىزنىڭ ئىشىمىز، دۈشمىنىمىزنىڭ  چۈمبىلىنى يىرتىپ تاشلاشمۇ، ئۇنىڭ ساختا نىقابىنى ئېچىپ تاشلاشمۇ بىزنىڭ ئىشىمىزنىڭ بىر قىسمى بولىدۇ. لېكىن بىزنىڭ ئىشىمىز كەممىگەن يېرىگە مىللىي مەنپەئەتنى قوغلاشقان كۆرۈنۈپ زالىمنىڭ سېپىنى تاللاش، ئۇنى جاكارلاش، تاللاپ ۋە جاكارلاپ بولغاندىن كېيىن مەزكۇر زالىم سەپداشنىڭ چەكتىن ئاشقان قىرغىنچىلىقلرى چەكتىن ئاشسىمۇ  رېئاللىقنى كۆرۈپ تۇرۇپ تۈگۈلىۋېلىش بولماسلىقى كېرەك. بۇ بۈگۈنمۇ، ئەتىمۇ توغرا چۈشەنگىلى بولمايدىغان، ئاقلاپ-ئاقلاپ تۈزەتكىلى بولمايدىغان سىياسىي خاتالىقلاردۇر.\nشۇ ئېسىمىزدە بولغايكى، بولغۇلۇق بولۇپ بولغان تەقدىردىمۇ ئۆزلۈك تەنقىدلىرىدىن قاچماسلىقىمىز، ئۆزىمىزنىڭ نەقەدەر ئىنسان ئەخلاقىغا، ئادىمىيلىك قىممەتلەرگە زىت كۈچنىڭ تەرىپىنى تۇتۇش ئارقىلىق خەلقىمىز ۋە ھەققانىيەتنى ياقىلايدىغان ئىنسانلار دۇنياسى ئالدىدا يۈزىمىزنى تۆكۈۋالغانلىقىمىزنى ئاڭقىرىشىمىز ۋە بۇ رېئاللىق بىلەن يۈزلىشىشمىز كېرەك بولىدۇ. بۇنىمۇ ھېس قىلمىغان بولساق، زالىم مۇستەملىكىچى خىتايدىن كۆرۈۋاتقان زۇلۇمغا قارشى ئادالەتنى ياقىلايدىغان كۈچنىڭ نېمىشقا مۇسۇلمان ھاكىمىيەتلەر تەرىپىدىن چىقمىغانلىقىدىن قاقشاپ، كەلسە - كەلمەس شىكايەتلەرنى ئەزۋەيلەپ ئولتۇرۇشنىڭ، نېمىشقا ھەممىنىڭ قىرغىنچىلىقنى كۆرمەسكە سېلىشقا تىرىشىۋاتقانلىقىدىن ئاغرىنىپ يۈرۈشىمىزنىڭ مەنىسى قالمايدۇ. ئۆزىمىز ئۆزىمىزگە، ۋىجدانىمىزغا دۇرۇس بولماي تۇرۇپ بىراۋلاردىن ئۆزىمىزگە دۇرۇسلۇق كۈتۈش، ئۇنى تاپالمىغاندا شەيتانىي سىياسەتنى ھەققانىي سىياسەتكە ئارىلاشتۇرۇپ ئۇماچ قىلىشنى ئاتالمىش مىللىي مەنپەئەتكە تارتىپ جوراش سېپى ئۆزىدىن خىيالپەرەسلىكتىن، خۇدا ئۇرغانلىقنىڭ بېشارىتىدىن باشقا ئىش ئەمەس.\n\n**خاتىمە**\n\nپەلەستىن خەلقىنىڭ ئىنقىلابىي شائىرى مەھمۇد دەرۋىش ۋەتەن ھەققىدە شۇنداق يازىدۇ: «ۋەتەن دېگەن نېمە؟ بۇ مۇنداقلا جاۋاب بېرىپ ئۆتۈپ كېتىدىغان سوئال ئەمەس. ۋەتەن سېنىڭ ھاياتىڭنى، دەۋايىڭنى ئەكس ئەتتۈرگۈچى تىمسالدۇر. ۋەتەن شۇنداق بىر روھكى، ئۇنىڭغا بولغان سۆيگۈڭ پەقەت ئۇنىڭ ئارقىلىق يارقىنلىشىدۇ. ھەق-ھوقۇقلىرىڭنى، زېمىن - تۇپراقلىرىڭنى قايتۇرۇۋېلىش جاسارىتى ئۇ روھ بىلەن تىكلىنىدۇ. ۋەتەن دېگەن نېمە؟ ۋەتەن ھەق بىلەن تۇپراقنى بىرلىكتە قايتۇرۇۋېلىش يولىدا ئۆلۈشكە تەشنالىقتۇر. ۋەتەن پەقەتلا خەرىتىدىكى بىر پارچە زېمىندىن ئىبارەت ئەمەس. ۋەتەن دېمەك، زېمىن ۋە ھەق بىرلىكتە مەۋجۇت بولۇپ تۇرىدىغان ماكان، دېمەكتۇر. زېمىن ئۇلارنىڭ قولىدا تۇرۇشى مۇمكىن، ئەمما، ھەق مۇھەققەق ۋە مۇھەققەق سېنىڭ ئىلكىڭدە بولسۇن!».\nدەرھەقىقەت، ھەقىقەتپەرۋەرلىكى قالمىغان مىللەت ھېسداشلىققا ئەرزىمەيدۇ. ھەقىقەت يوق يەردە نە ئىماندىن، نە ئەخلاقتىن، نە قىممەتتىن، نە مىللەتتىن، نە ھۆرلۈكتىن، نە ئادالەتتىن سۆز ئېچىش مۇمكىن. بۇ مەنىدىن ئېلىپ ئېيتقاندىمۇ ھەقىقەتلىرىنى سىياسىي مەنپەئەتنىڭ قۇربانى قىلىشنى مىللىي مەنپەئەت چاغلاش ئۆز نۆۋىتىدە مىللەتنىڭ ھەقلىق دەۋاسىنى ھەقىقەتسىزلەشتۈرۈشتۈر. ھەقىقەتلىرىگە ئىگە چىقالمىغان سىياسەت ماھىيىتىدە مەغلۇبىيەتچى سىياسەتتۇر. ھەقنىڭ يولىدىن ئاداشقان بۇنداق سىياسەت، ئەمەلىيەتتە ھەقدارلىق سالاھىيىتىنىڭمۇ قولىدا ئەمەسلىكىنى جاكارلاۋاتقان سىياسەتتۇر. دەرۋىشنىڭ تەبىرى بىلەن ئېيتقاندا، ۋەتەن زېمىن بولۇش بىلەن بىرلىكتە ئۆز نۆۋىتىدە ئىگىلىرى ئۈچۈن بىر ھەقتۇر. ئۇنى قايتۇرۇپ كېلىش ئۇشبۇ ھەقنى ئۆز ئىلىكىدە تۇتۇپ تۇرۇش بىلەن مۇمكىن. ۋەتەننى تارتقۇزۇپ قويغان، شۇنداق تۇرۇپ ھەق ئەھلىمۇ بولالمىغان، ھەققىنى ۋە ھەققانىيىتىنىمۇ ئىلىكىدە تۇتۇپ تۇرالمىغانلار ماھىيەتتە ۋەتىنىنىمۇ ھەمدە قايتۇرۇۋېلىش ھەققىنىمۇ ئىلىكىدە تۇتۇشنى بىلمىگەن ۋە بىلەلمىگەن ئاۋارىگەرلەردۇر.\n\n**- بۇرھان مۇھەممەد**\n*2023-10-23*\n\n---\n**مەنبە:** ئويغاقلار دۇنياسى سەھىپىسى"}
{"title": "«دۈشمەننى تونۇش» ئۇقۇمى ۋە ئۇنىڭ كۈنىمىزدىكى ئەكس تەسىرلىرى", "author": "بۇرھان مۇھەممەد (Burhan Muhammed)", "date": "2020-03-26", "tags": ["دۈشمەننى تونۇش", "سىياسىي پىسخىكا", "مىللىي ئاڭ", "تىل ۋە ئۇقۇم", "ئىجتىمائىي تەھلىل"], "content": "# «دۈشمەننى تونۇش» ئۇقۇمى ۋە ئۇنىڭ كۈنىمىزدىكى ئەكس تەسىرلىرى\n\n**ئاپتورى:** بۇرھان مۇھەممەد\n\n## كىرىش سۆز\nيۈز يىلدىن بىرى سىياسەت ۋە تەشۋىقات سەھنىلىرىدە ئۆزىنى تەكرارلاۋاتقان بىر ھادىسە بار دېيىلسە، بۇ ھادىسىنىڭ ھال ۋەزىيىتىنى **«إ ئۇيغۇر، دۈشمىنىڭنى تونۇ»**، دېگەن جۈملىگە يىغىنچاقلاش مۇمكىن. دەرۋەقە، بۇ خىتاب تاكى بۈگۈنگە قەدەر قىممىتىنى يوقاتماي كېلىۋاتىدۇ. يۈز يىل بۇرۇن بۇ خىتاب قانداق مۇھىم بولغان بولسا، بۈگۈنمۇ ئوخشاش مۇھىم، ھەتتا مۇھىملىقتا ئۆتمۈشنىمۇ بېسىپ چۈشكىدەك زۆرۈرلۈكىنى مەلۇم قىلىپ تۇرۇپتۇ. بۇ نەقەدەر ئېغىر پاجىئە!؟\n\nگەرچە «دۈشمەننى تونۇش» دېگەن بۇ ئۇقۇم ئاسارەت تارىخىمىزدىن بىرى ئىزچىل بىزگە ھەمراھ بولۇپ كەلگەن بولسىمۇ، ئەمما بۇ سۆز ئارىمىزدا پەقەتلا لېكسىكىلىق مەنىسى بىلەن ياشاپ كەلدى. ئۇنىڭ ئىدىيەۋى مەنىسى بولسا، تەلىم - تەربىيە باسقۇچىدىن تاكى ئەمەلىي خىزمەت دەۋرىمىزگە قەدەر ئىزاھسىز ھالدا يوچۇن شەكىلدە تەلقىن قىلىنىپ كەلدى. نەتىجىدە بۇ ئۇقۇمنىڭ ئىدىيەمىزگە ئورنىشىمۇ پەرقلىق چۈشەنچىلەر بىلەن قوشۇلۇپ يىلتىز تارتىشتىن ساقلىنالمىدى. شۇنداق ئىكەن، بۈگۈنكىدەك رېئاللىقىمىزدا، ھەمدە سىياسىي ۋە ئىجتىمائىي پائالىيەتلىرىمىزدىكى بىنورماللىقلارنىڭ مەيدانغا كېلىشىگە ئاڭ ۋە پىسخىكا جەھەتتىن تەسىر كۆرسىتىۋاتقان مەزكۇر «دۈشمەننى تونۇش» ئۇقۇمى ئۈستىدە توختىلىشقا موھتاج بولماقتىمىز.\n\nكۈنىمىزدىكى «دۈشمەننى تونۇش» ئۇقۇمنىڭ بۈگۈنكى پىسخىكىمىزدىكى ئەكس تەسىرلىرىنى تۆۋەندىكى نۇقتىلارغا ئىخچاملاشقا بولىدۇ:\n1. **دۈشمەن ھامان كۈچلۈك، شۇڭا بىز نېمە قىلساق بىكار.**\n2. **دۈشمىنىمىز خىتاي، لېكىن ئۇنىڭغا تاقابىل تۇرىدىغىنى بىز ئەمەس باشقا دۆلەتلەر.**\n3. **خىتاينى خىتايلار ئىچىدىن بۆلۈپ پارچىلىمىغۇچە ئامال قىلالمايمىز.**\n4. **خىتايگە بىزنىڭ ئامالىمىز يوق، خۇدايىم جاجىسىنى بەرمىسە بىكار.**\n5. **پۈتۈن ئۇيغۇرلار خىتاينى دۈشمەن تونۇپ بىرلەشمىگۈچە مۇستەقىل بولالمايمىز.**\n\n---\n\n## 1. دۈشمەن ھامان كۈچلۈك، شۇڭا بىز نېمە قىلساق بىكار\nبىرىنچى نۇقتىدا دۈشمەننىڭ يىمىرىلمەس ۋە مەڭگۈ زاۋال تاپماس كۈچ ئىكەنلىكى يوشۇرۇن ئاڭدا قايىللىق دەرىجىسىگە بېرىپ يەتكەن بولۇپ، «دۈشمەننى تونۇش» ئۇقۇمى بۇ خىل زېھنىيەتتە «خىتاي بىلەن ھەپىلىشىپ نەتىجە ئالغىلى بولمايدۇ» دېگەن قارارغا ئايلىنىپ كەتكەن. شۇڭا سىڭگەن ناننى يېيىش كېرەكلىكى، تىنچ ياشاپ، خاتىرجەم ئۆتۈپ كېتىش، تىرىكچىلىك قەيەردە ئاقسا شۇ يەردە جاھانسازلىق قىلىپ ياشاپ ئۆتۈپ كېتىش ئاقىلانىلىق بولۇپ قالغان.\n\nمانا بۇ خىل زېھنىيەتكە ئارىمىزدىكى كۆپ سانلىق پۇلدارلارنى مىسال قىلىش مۇمكىن. يۇقىرىقى بىرىنچى نۇقتىدىكى روھى ھالەت ئۆزىگە بېرىلگەن نېمەتنى ھېسابى سورالمايدىغاندەك، قەيەرگە سەرپ قىلغان ياكى بېسىپ ياتقانلىقى تارازىغا سېلىنمايدىغاندەك تاپقان – تەرگىنىنى سىقىپ يېتىۋاتقان پۇلدارلار توپىدا ئىپادىلىنىدىغان پىسخىكىدۇر. ئۇلاردىكى بۇ چۈشەنچە «دۈشمەننى تونۇش» ئۇقۇمىدىن دۈشمەننىڭ قۇدرىتىنى تونۇشقا ئۆزگىرىپ بارغان، ئۇنىڭ قولىنىڭ ھەر يەرگە سوزۇلۇپ بارالايدىغانلىقى غايىۋى دەرىجىدە چوڭ كۆرۈشكە ئايلىنىپ قالغان بولۇپ، ئۇلارنىڭ ئەندىشىسىنىڭ زور قىسمى پەقەتلا تاپقان تەرگىنىنىڭ ئازلاپ كەتمەسلىكى ياكى شەخسىي ئىستەكلىرىدىن سىرتىغا سەرپ قىلىنىپ قالماسلىقىدىن ئىبارەت. ئۇلار ئۈچۈن مىللىتىنىڭ قىرىلىشى، ۋەتىنىنىڭ بايلىقلىرىنىڭ خىتايلارنىڭ ئولجىسى قىلىنىشى ئانچە چوڭ ئىشمۇ ئەمەس. چۈنكى ئۇنىڭ نەزىرىدە خىتاي كۈچ - قۇدرەت جەھەتتە يېڭىلمەس ئابىدە. شۇڭا ئۇنىڭغا قارشى ئەمەلىي ھەرىكەتكە ئۆتۈش، تەشكىللىنىش بىھۇدىلىك. بۇ جەھەتتىن ئۇلاردىكى ئەڭ قورقۇنچلۇق ۋە ۋەھىمىلىك ھادىسە خىتاينىڭ دەپتىرىگە چۈشۈپ قالماسلىق، ھېچقاچان خىتاينىڭ قاپىقىنى تۈرگۈزىدىغان بىر يولغا مەبلەغ ئاجرىتىشتەك چوڭ «گۇناھ»قا دەسسەپ سالماسلىق.\n\nبۇنداق زېھنىيەتتىكىلەردە ئۆزلىرىنىڭ مىللەتنىڭ ئىقتىسادى تومۇرلىرىدىن بىرى ئىكەنلىكى ھەققىدە ئئاڭ ۋە مەسئۇلىيەت تۇيغۇسى يوق دېيەرلىك. ئۆزلىرىنىڭ مىللەتكە كۈچ مەنبەسى بولۇش پوتېنسىيالىغا ئىگە ئىكەنلىكى ھەققىدىكى ئاڭ، چۈشەنچە ئۆلۈپ تۈگىگەن. شۇڭا ئۇلاردا مىللەتنىڭ سىياسىي، ئىقتىسادىي، مائارىپ ۋە ئىلمىي تەرەققىياتى ئۈچۈن ھەقىقىي مەنىدىكى بىر كىشىلىك ھەسسىسىنى قوشۇش روھى يوق. پەقەتلا ماداراچىلىق تىپىدىكى ۋە ھېساب - كىتابلىق ھەمدە رىياكارلىق تىپىدىكى ئىشلار ئارقىلىق ئۆز تىرىكچىلىكىنىڭ خاتىرجەم ۋە راھەت بولۇشىنى كاپالەتكە ئىگە قىلىش خاھىشى مەۋجۇت. بۇ ۋەجىدىن ئۇلار بىر تەرەپتىن «قۇدرەتلىك دۈشمىنى»نىڭ دەپتىرىگە چۈشۈپ قالماسلىق ئۈچۈن بار كۈچى بىلەن ئۆزىنى پەقەتلا پۇل تاپار سودىگەر ئىكەنلىكىنى ئىسپاتلاشقا، كۆز - كۆز قىلىشقا كۈچەيدۇ، ئاشكارا ھالدا مىللىي ئىقتىسادنى روناق تاپقۇزۇش، ئىقتىسادىي كۈچنى پىلانلىق ھالدا سىستېمىلاشتۇرۇش، ئىقتىسادى كۈچنى تەشكىلات ۋە ئورگانلارنىڭ ئارقا تېرىكى ھالىغا ئېلىپ كېلىشكە، ئەگەر ئۇنداق بىر ساغلام ئورگان ۋە مىللەت ئىرادىسىگە ۋەكىللىك قىلىدىغان تەشكىلات تېپىلمىغان تەقدىردە، ئۇنى قۇرۇپ چىقالايدىغانلارنى يېتىشتۈرۈشكە ياكى قۇرۇپ چىقىشقا سالاھىيەتلىكلەرگە مەبلەغ سېلىشقا جۈرئەت قىلالمايدۇ. سىياسىيغا جۈرئەت قىلالمىسىمۇ، ئىلىم - مەرىپەتكە، ئالىم ۋە تەتقىقاتچىلارغا مەبلەغ سېلىشنى خالىمايدۇ. ئىلمىي ھەرىكەتلەرنىڭ جانلىنىشىدىكى تايانچ بولۇشتىن ئۆزىنى قاچۇرىدۇ. مىللەتكە نەق يارارلىق ئىلمىي خىزمەتلەرگە، ئىلمىي تەتقىقاتلارغا مەبلەغ سېلىشتىن تۈرلۈك باھانىلەر بىلەن ئۆزىنى تارتىدۇ. ھەر ساھە تەتقىقاتچىلارنىڭ، قابىلىيەتلىك پىكىر ئىگىلىرىنىڭ پەقەتلا ئىقتىسادىي كاپالىتىنىڭ بولمىغانلىقى، مىللىتىگە پىدائىيلارچە بولسىمۇ ئىلمىي خىزمەت قىلىشقا شارائىتى يار بەرمىگەنلىكى سەۋەبلىك ئۆزگە مىللەت ۋە دۆلەتلەرنىڭ مائارىپىغا ۋە ئىلمىي تەتقىقاتىغا زېھىنى ۋە ۋاقتىنى ئاجرىتىشقا مەجبۇر قالغانلىقىغا قاراپ تۇرسا تۇرىدۇكى، ئۇلارنى بىر ئارىغا يىغىدىغان، ئۇلارنى ئىقتىسادىي بېسىمغا دۇچ كەلمەستىن بىمالال شەكىلدە مىللەتنىڭ ئىلمىي ۋە مەدەنىي مىراسلىرىنى قايتىدىن تىرىلدۈرۈش، يېڭىچە ئىدىيە ۋە روھىي ئويغىنىشلارنى قانداق قىلىپ بارلىققا كەلتۈرۈش خۇسۇسىدا باش قاتۇرۇپ ئىزدىنىشىگە قارىتا يول ھەمدە شارائىت ھازىرلاپ بېرىشتىن قاچىدۇ. ھەتتا ئۇلارنىڭ ئۆزلىرىچە ياردەم قىلىۋاتقانلىقى بىلەن، ئاسترىتتىن ماددىي دەستەك بولۇپ قوللاۋاتقانلىقى بىلەن ئىشتىنىغا پاتمىغۇدەك دەرىجىدە مەغرۇر بولۇپ كېتىشلىرى ئارقىسىدىمۇ ئەنە شۇ «قۇدرەتلىك دۈشمەننى تونۇش» پىسخىكىسى ئۇرۇن تۇتقاندۇر.\n\nمىللەتنىڭ ئەڭ ھالقىلىق كۈچ مەنبەلىرىگە، ئىلمىي تەتقىقات پىلانلىرى، ساغلام ۋە مەزمۇتلۇق بىلەن قەدەم ئېلىۋاتقان سىياسىي پائالىيەت ۋە ئىستراتېگىيەلىك پىلانلىرىغا ئارقا سەپ كۈچ بولۇش، دەستەك بولۇشتا ئۇلارنىڭ قارىسىنى كۆرگىلى بولماسلىقى، ئەكسىچە ئۇلارنىڭ قانداقتۇر ئايىغى چىقماس كۇرسلارنىڭ جانباقار مەسئۇللىرىنىڭ رەھمەت - تەشەككۈرىنىڭ خېرىدارى بولىۋېلىشلىرى، دەرنەك ۋە ۋەخپىلەر تەرىپىدىن تەييار بېقىلىۋاتقان، ئېھتىياجلىرى قامدىلىۋاتقان ئورۇنلارغا ئانچىكى دەسمىي سېلىپ قويۇپ، پالانى كۇرسقا مۇنداق ياردەم لازىم دەپ كەپتىكەن، مەن بېرىۋەتتىم، دېگەنگە ئوخشاش ئۆزىنىڭ مىللەتنىڭ خىزمىتىنى قوللىغۇچىلىرى بولۇپ كۆرۈنۈش ئىستىكىنى قاندۇرۇش ئارقىلىق ئالاھىدە غەمخورلۇق قىلغۇچى ۋە كۆيۈنگۈچىلەرگە بولۇپ كۆرۈنۈش، دەمھال ئەل - جامائەتنىڭ كۆزگە چىلىقىدىغان ئاممىۋى پائالىيەتلەرنىڭ داستىخان سالغۇچىلىرى بولۇپ كۆزگە چېلىقىش قاتارلىقلارنىڭ ھەممىسىنى ئەنە شۇ «دۈشمەننى تونۇش» ئۇقۇمىنىڭ مەزكۇر پۇلدارلار ئېڭىدا **«دۈشمەننىڭ قۇدرەتلىك ئىكەنلىكىنى تونۇش»**قا ئۆزگىرىپ كەتكەنلىكىنىڭ ئەمەلىي ئىپادىسىدۇر. ئۇلار بىر تەرەپتىن دۈشمەن تەرەپكە گويا مىللەتكە ئەمەلىي پايدىسى بولىدىغان ئىشلارغا ئارىلىشىشتەك «ئۇلۇغ جىنايەت»نى سادىر قىلمايۋاتقانلىقىنى ئىپادىلەش ئارقىلىق ئاتالمىش «قۇدرەتلىك دۈشمەن»نىڭ غەزىپىگە ئۇچراپ قالماسلىق، ئۇلارنىڭ دەپتىرىگە چۈشۈپ قالماسلىقنىڭ، شۇ سەۋەبلىك چوڭ - چوڭ تىجارەتلىرىنىڭ ئاقسىماسلىقىنىڭ ئالدىنى ئالسا، يەنە بىر تەرەپتىن ئاممىۋى سورۇن ئىشلىرىدا، مەسىلىنىڭ ماھىيىتىگە، ئەھمىيىتىگە قارايدىغان ئالىم ۋە پىكىر ئەربابلىرىنىڭ نەزىرىدە ئەمەس، ئەكسىچە ھەممە ئىشنىڭ تاشقى سۈرىتىگە قاراپ ماختاش ۋە مەدھىيە ئوقۇيدىغان ئاۋامنىڭ نەزىرىدە «ئوبدان» بولۇپ كۆرۈنۈشتەك ۋاقىتلىق شەرەپنى قولغا كەلتۈرۈش ئارقىلىق ئاتالمىش ۋىجدان تەسەللىيسىگە مەلھەم ئىزدەش بىلەن كۇپايىلەنمەكچى بولىدۇ.\n\nھەر قاچان «بىر چالمىدا ئىككى پاختەك سوقۇش» كېرەك، ئەنئەنىسى بويىچە ياشايدىغان بۇ پۇلدار تىپلار دەل بىرىنچى تۈرلۈك «دۈشمەننى تونۇش» كاتېگورىيەسىگە مىسال قىلىشقا بولىدىغان تىپلارارودۇر. دەرۋەقە، ئۇلار ۋەتەندىكى ئۆزلىرىگە ئوخشاش كاتېگورىيەدىكى پۇلدارلارنىڭ، يەنى خىتاي كېلىپ ھەر تۈرلۈك بەتناملارنى چاپلاپ مال - مۈلكىنى مۇسادىرە قىلىۋالمىغۇچە، بۇلاپ ئېلىۋالمىغۇچە ئۆزلىرىگە تەمەننا قويۇپ يۈرۈۋېرىدىغان، ئۇلارنىڭ دەپتىرىگە چۈشمەسلىككە شۇنچە تىرىشقان بولۇشلىرىغا قارىماي خانىۋەيران بولىدىغان كۈننىڭ كېلىشىنى كۈتۈپ يېتىپ، ئاقىۋەت مىللەتكە خىزمەت دەپ ئاتىغىلى بولغىدەك بىرەر ئىشقىمۇ يارىمىغان بايۋەچچىلەرنىڭ، ھەتتا ئۆزلىرىنىڭ جېنىغىمۇ ئەسقاتالمىغان مال - دۇنياسى سەۋەبلىك قامىلىپ ياتقان بايلارنىڭ تىراگېدىيەسىدىن ئىبرەت ئېلىشنى بىلمەيدىغانلەردۇر. مەلۇم مەنىدىن ئېيتقاندا، ئۇلار ئۆزلىرىنىڭ مۇشۇ دۇنيادىلا ھېساب بېرىشنى باشلىغان ئاشۇ مەزلۇم پۇلدارلار بىلەن (ئەگەر ئۇلارنىڭ مەزلۇملۇقى تەڭرى ئالدىدىكى جاۋابكارلىقىغا ئارا تۇرالمىغان تەقدىردە) بىر سەپتە ھەشىر قىلىنىدىغانلىقىنى، ئەكسىچە ئۆزلىرىنىڭ ئاخىرەتتىكى ھېسابىنىڭ مەزلۇم پۇلدارلاردىن ھەسسىلەپ ئېغىر بولىدىغانلىقىنى ئئاڭقىرىشى لازىم ئىدى. ئەمما رېئاللىقىمىزدىن كۆرۈنمەكتىكى، ھېلىھەم تەڭرىنىڭ يول ئاچسۇن، كېلەچەك قۇرۇشقا سەرپ قىلسۇن، دەپ بەرگەن مال - دۇنياسىنى ئۆزلىرىگە ئامانەت ۋە مىللەت ئالدىدىكى قەرزى دەپ بىلمەيدىغان بۇ ئەربابلارنىڭ، بايۋەچچىلەرنىڭ بۇرنىغا سۇ كىرگىنى يوق.\n\nئەگەر بۇ خىل ئاقىۋەتلەرنىڭ مەيدانغا كېلىشىنى ئەخلاقىي ۋە ئىمانىي نۇقتىلارنى بىر ياققا قايرىپ پەقەتلا ئىدىيە نۇقتىسىدىن دىياگنوز قويىدىغان بولساق، بۇنىڭ دىياگنوزى: «دۈشمەننى تونۇش» ئۇقۇمىنىڭ «دۈشمەننى يېڭىلمەس دەپ بېلىش»، ئۇلارنى **«ھامان كۈچلۈك، بىز نېمە قىلساق بىكار»** دەپ تونۇشتىن كېلىپ چىققان دېيىشكە بولىدۇ.\n\n---\n\n## 2. دۈشمىنىمىز خىتاي، لېكىن ئۇنىڭغا تاقابىل تۇرىدىغىنى بىز ئەمەس باشقا دۆلەتلەر\nئىككىنچى نۇقتىغا قارايدىغان بولساق، مەزكۇر نۇقتىنى «دۈشمەننى تونۇش» دېگەن بۇ ئۇقۇمنىڭ ئەكس تەسىرى بولغان يەنە بىر ۋارىيانتقا ئۆزگىرىپ كېتىشى، يەنى «دۈشمىنىمىز خىتاي، لېكىن ئۇنىڭغا تاقابىل تۇرىدىغىنى بىز ئەمەس، باشقا دۆلەتلەر» دېگەن تونۇشقا ئايلىنىپ قېلىشى دەپ قاراشقا بولىدۇ.\n\nبۇنداق بىر تونۇش ئۆز نۆۋىتىدە مۇستەملىكچى ئالدىدىكى روھىي تەسلىمىچىلىكتىن كېلىپ چىققان بولۇپ، بۇنىڭدا مۇستەملىكىچىنىڭ يوقىلىدىغانلىقىغا ئىشىنىش بار، بىراق ئۇنىڭ يوقىلىشىدا ئۆزىمىزنىڭ رولىنى، ئىقتىدارىنى ئاسقۇغا ئېسىپ قويۇش، كۆزنى يۇمۇش مەۋجۇت. بۇنداق بولغاندا، خىتايغا قارشى ھەرىكەتلەردە بىزنىڭ مەيدانىمىز ۋە ھەرىكەتلىرىمىزنىڭ يۆنىلىشىنى بىز ئەمەس، بەلكى ياشاۋاتقان ئەللەردىكى ھاكىمىيەت ۋە سىياسىي تەشكىلاتلارنىڭ بەلگىلىشى، مۇنداقچە ئېيتقاندا، كىم بېشىمىزنى سىلىسا شۇ بىزنىڭ كېمىمىزگە كاپتانلىق قىلىشى كېرەك بولۇپ قالىدۇ. شۇنداقلا دەۋايىمىزنىڭ، سىياسىي پائالىيىتىمىزنىڭ يوللۇق بولۇشى چوقۇم بىراۋلارنىڭ قانۇنلۇق دەپ بېكىتىپ بېرىشىگە قاراشلىق بولۇشى كېرەك بولۇپ قالىدۇ. ھالبۇكى، يوللۇقلۇق بىلەن قانۇنلۇق پەرقلىق ئىكەن ئېقىن بولۇپ، سىياسىي دەۋايىمىزنىڭ يوللۇق بولۇشى ئۈچۈن قانۇنلۇقنى قولغا كەلتۈرۈش بەلگىلىك مەنىدە ئورۇنلۇق بولسىمۇ، ئەمما يۇقىرىقىدەك ۋەزىيەتكە چۈشۈپ قىلىش كۆپىنچە ھالدا مىللەتنىڭ مەنپەئەتىنى ھەر زامان ئىككىنچى ئورۇنغا چۈشۈرۈپ قويۇشتىن ساقلىنالمايدۇ. مىللەتنىڭ مەنپەئەتى ئىككىنچى ئورۇنغا چۈشۈپ قالغاندا بولسا، دەۋانىڭ يۆنىلىشىنى مىللەتنىڭ ئىرادىسى ئەمەس، بەلكى تۇرۇۋاتقان ئەلنىڭ ئىستراتېگىيەسى بەلگىلەشكە باشلايدۇ. نەتىجىدە دەۋا يولىدىكى مۇستەقىل مەۋقە، پىرىنسىپال ئىدىيە خاراكتېرسىزلىشىدۇ، ئىدىيە پاخاللىشىدۇ. ئىدىيە خاراكتېرسىزلەشكەندە دەۋانىڭ سىياسىيلىقى يوقايدۇ، دە، ئۇ پەقەت شاھمات تاختىسىدىكى پېشكىلىق ۋەزىپىسىنى ئۈستىگە ئالغان ئاكتىيورغا، باشقىلار يېزىپ بەرگەن نوتىلارنى چالغۇچى سازەندىگە ئايلىنىپ قالىدۇ. \n\nئىدىيەدىكى پىرىنسىپاللىق پاخاللاشقان چاغدا بولسا، دەۋانىڭ ئۇلۇغۋارلىقى يوقايدۇ. شۇنداقلا ئۇلۇغۋارلىقنىڭ خاسلىقلىرى بولغان پىداكارلىق، شىجائەت، قەھرىمانلىق، بەدەل تۆلەش قاتارلىق خىسلەتلەر يوقايدۇ. بەدەل تۆلەشتىن، پىداكارلىقتىن قورقۇش دەرىجىسىگە بېرىپ يەتكەن، ئۆزىنىڭ رولىنى ئاسقۇغا ئېسىپ قويغان ھالدا ئۈمىدنى ئۆزگىلەردىن كۈتۈپ داۋاملىشىدىغان سىياسىي دەۋا مەڭگۈ بىر ئىزىدا تۇرسا تۇرىدۇكى، ھېچقاچان ئالغا باسمايدۇ. مانا بۇ «دۈشمەننى تونۇش» ئۇقۇمىدىنمۇ كېلىپ چىققان ئەجەللىك ئەكس تەسىرلەردىن بىرى. بۇنىڭدا دۈشمەننى ئوبيېكتىپ جەھەتتىن بەلگىلەش ئەمما ئۇنىڭ مەغلۇبىيىتىنى باشقىلارنىڭ تونۇشىغا ھاۋالە قىلىش ئەكس ئەتكەن.\n\n---\n\n## 3. خىتاينى خىتايلار ئىچىدىن بۆلۈپ پارچىلىمىغۇچە ئامال قىلالمايمىز\nئۈچىنچى نۇقتا بولسا «خىتاينى خىتايلارنىڭ ئۆزلىرى ئىچىدىن بۆلۈپ پارچىلىمىغۇچە ئامال قىلالمايمىز»، دېگەن چۈشەنچىدۇر. بۇمۇ يۇقىرىقىدەك، ئوبيېكتىپ جەھەتتىن دۈشمەننى ئېنىق بېكىتىش، ئەمما ئۇنىڭ مەغلۇپ قىلىش كۈرىشىدىكى ئامىلنى ئۆزگىگە ھاۋالە قىلىش تىپىدىكى چۈشەنچە بولۇپ، بۇنىڭدىكى پەرقلىق نۇقتا دۈشمەننىڭ مەغلۇبىيىتىنى رېئال ھادىسە، دەپ قاراشتىن بەكرەك، ئۇنى ئارزۇغا ئايلاندۇرۇپ قويۇش، قارشى تۇرۇپ ئئاۋارە بولغاندىن خىتاي ئىچىدىكى ھەر تۈرلۈك پارچە - پۇرات ئىسىيانكار تەشۋىقاتلارنىڭ كۈنلەرنىڭ بىرىدە زور كەلگۈنگە ئايلىنىشىنى كۈتۈش، قالايمىقانچىلىق چىقىپ ئۇلارنىڭ ئۆز ئىچىدىن كېڭىيىپ بۆلۈنۈشىنى، پارچىلىنىپ بېرىشىنى كۈتۈپ يېتىشتىن باشقا چارە يوق دەپ قاراش، شۇنداقلا مىللەتنىڭ بىر ئەزاسى بولغان ئۆزىنىڭ مەسئۇلىيىتىنى كۆرمەسكە سېلىش ياكى مىللىي ھەرىكەتنىڭ رولىنى كىچىك ساناش.\n\nدەرۋەقە، بۇ نۇقتىدا كۆپىنچە سىياسىي ھەرىكەتلەردىن ئۈمىدى يوقىغانلىق، دۈشمەننى تونۇشنىڭ تەقەززاسى بولغان تاجاۋۇزچىلارغا قارشى تەييارلىق قىلىشنى «دۈشمەننى تونۇش»نىڭ بىر قىسمى دەپ بىلمەسلىك ئەكس ئەتكەندۇر. بۇنىڭدا كىشى گويا خىتاي توساتتىن بىر كېچىدە پارچىلىنىپ قالايمىقانلاشسا ھەممە ئىش ئۆز يولىغا چۈشۈپ كېتىدىغاندەك، ئىشلار ئارزۇلىغاندەك بولۇپ بەرگەن چاغدا ئاندىن تەييارلىق باشلانسىمۇ بولىدىغاندەك بىر يۆنىلىشكە كىرىپ قالىدۇ. چۈنكى، بۇنداق بىر زېھنىيەتتە خىتاينى مەغلۇپ قىلىدىغان باشقا كۈچ مەۋجۇت ئەمەس. ئۇ ھەقىقەتەن قۇدرەت تېپىپ بولدى، ئۇنى باشقا دۆلەتلەرمۇ ھېچ نەرسە قىلىپ بولالمايدۇ. پەقەت زەھەرنى زەھەر قايتۇرغاندەك، خىتاي بىر كۈنى پارچىلىنىپ ئۆز بېشىنى ئۆزى يېمىگۈچە مەخسۇس تەييارلىق قىلغاننىڭ، سىياسىي داۋا قىلىمەن دەپ قاتراپ يۈرگەننىڭ پايدىسى يوق، مۇستەقىللىقنى كۆتۈرۈپ چىقىشمۇ بىر بىمەنىلىك. قارىماققا بۇ تىپتىكى زېھنىيەت دۈشمەنگە قارشى ھەرىكەتنىڭ غەلىبىسىدە ئۆز رولىنى ئاسقۇغا ئېسىش جەھەتتىن ئالدىنقى نۇقتىدىكىلەر بىلەن ئوخشاشتەك كۆرۈنسىمۇ، ماھىيەتتە ئالدىنقى زېھنىيەتتىكىلەردىن تەسلىمىچىلىك روھىنىڭ بىچارىلىكى ۋە ئىرادىسىنى يوقىتىش جەھەتتە بەلگىلىك پەرقلىققە ئىگە. چۈنكى، ئالدىنقى نۇقتىدىكىلەر غەلبە ئامىلىنى ئۆزگىگە ھاۋالە قىلسىمۇ، دۈشمەن مەغلۇبىيىتىنىڭ سىرتقى كۈچ بىلەن يوقىتىشنىڭ چۇقۇم مۇمكىنلىكىگە جەزم قىلىپ تۇرىدۇ. ئەمما نۆۋەتتىكى نۇقتىدىكى زېھنىيەت ئىگىلىرىدە بولسا، خىتاينىڭ قۇدرىتىگە بولغان تونۇشى سېزىپ سەزمىگەن ھالدا چوقۇنۇلىدىغان «بۇت»قا ئايلىنىپ قالغان بولۇپ، خىتاينى خىتايدىن باشقا كۈچنىڭ مەغلۇپ قىلىشىغا ئىشەنگىلى بولمايدىغانلىقىغا قانائەت كەلتۈرىدۇ.\n\nدېمەككى، بۇ نۇقتىدا «دۈشمەننى تونۇش» ئۇقۇمى دۈشمەننىڭ يىمىرىلمەس كۈچىنى تونۇشقا ئايلىنىپ قالغان، شۇنداقلا دۈشمەننىڭ مەغلۇبىيىتىنى پەقەت ئۇنىڭ ئۆزلۈكىدىن پارچىلىنىشىدىن ئىبارەت **«تاما قىلىش»** خاراكتېردىكى ئارزۇنىڭ ئەمەلگە ئىشىشىغا باغلىق قىلىپ قويۇلغان.\n\n---\n\n## 4. خىتايغا بىزنىڭ ئامالىمىز يوق، خۇدايىم جاجىسىنى بەرمىسە بىكار\nتۆتىنچى نۇقتا بولسا «خىتايغا بىزنىڭ ئامالىمىز يوق، خۇدايىم جاجىسىنى بەرمىسە بىكار» دېگەن چۈشەنچىدىن ئىبارەت. بۇ نۇقتىدا مەزكۇر چۈشەنچە ئىگىلىرىدە ئالدى بىلەن ئۇرۇش باشلانماي تۇرۇپ ئاق بايراق چىقىرىش پوزىتسىيەسى ئىپادىلىنىپ بولىدۇ. بۇنداق تىپتىكىلەرنىڭ روھىغا دۈشمەن ئۈستىدىكى قان - قىساسىدىن ۋاز كېچىش، دۈشمەن بىلەن ھەر قانچە ھەپىلەشكەن بىلەنمۇ پايدىسىز ئىكەنلىكىنى تەن ئىلىشتەك تەسلىمچىلىك خاراكتېرى ئاللىبۇرۇن يىلتىز تارتىپ كەتكەن. ئەمەلىيەتتە بۇ خىل زېھنىيەت ئەھلىنى ئالدىنقى نۇقتىدىكىلەرنىڭ، يەنى دۈشمەننىڭ كۈچىنى چوڭ كۆرۈپ ئۇنىڭغا قارشى تۇرۇشتا ئۆزىنىڭ رولىنى چەتتە قويۇش، ئۇنىڭ مەغلۇبىيىتىنى ئۆزىدىن باشقا دۈشمەنلەرنىڭ يېڭىشىگە ھاۋالە قىلىش تىپىدىكىلەرنىڭ ۋە ئۆز ئىچىدىن پارچىلىنىشىنى كۈتۈپ ياتقۇچىلارنىڭ يۇغۇرۇلمىسى دېيىشكە بولىدۇ. \n\nئۇلار ئېغىزىدا ئاشكارا ئېيتمىغىنى بىلەن ئەمەلىي ھەرىكەتلەردىكى پاسسىپلىقى، قوللاشقا تېگىشلىكنى ئەمەس، مودا بولغاننى قوللايدىغانلىقى، ئەيىبلەشكە تېگىشلىكنى ئەمەس، ئەيىبلەشكە بازارغا سېلىنغاننىڭ خېرىدارى بولۇپ بېرىۋاتقانلىقى بىلەن كۆزگە چېلىقىدۇ. مەسىلە تەھلىل قىلىش، بىلگەننى سۆزلەش، بىلمىگەنلىرى ئۈستىدە ئۆگىنىش جەھەتلەردە ئومۇمەن بىر تەرەپلىمە ۋە يوقسۇل. ھەرقانداق ئىجابىي تەشۋىقاتلارنى دۇئايىسالام بىلەن ئالقىشلاش، ھەرقانداق سەلبىي تەشۋىقاتقا بەددۇئا بىلەن ئىنكاس بىلدۈرۈشكە تەييار تۇرۇش، مەسىلىنىڭ ئارقا كۆرۈنۈشى نېمە، نېمە سەۋەبتىن بۇنداق بولۇۋاتىدۇ، دېگەنلەر ئۈستىدە ئويلانمايلا قوللاش تەرەپدارى بولۇش، مەيلى ئوڭ، مەيلى تەتۈر تەشۋىقات بولسۇن ھەممىنى توغرا چۈشىنىپ بېرەلەيدىغان، نېمىنىڭ شاكال، نېمىنىڭ جەۋھەرلىكىنى بىلمەي تۇرۇپ، مەسىلە ھەققىدە ئىزدەنمەي تۇرۇپ ھەممىگە ئۇدۇل كەلگەنچە تەرەپدار بولۇپ بېرىدىغان، مەسىلىلەرگە مەيدان ۋە مەۋقە ئاساسىدا مۇئامىلە قىلىشنى بىلمەستىن ئاتالمىش «دەۋايىمىز ئۈچۈن كۈچ چىقىرىۋاتىدۇ» دەيدىغان ياغلىق قاپاققا رام بولۇپ ھەممىگە پۈتۈنلەي ئوڭ كۆزدىلا قاراپ سەللەمنا بىلدۈرۈش قاتارلىقلارنىڭ ھەممىسى مانا بۇ تۆتىنچى نۇقتىدىكى زېھنىيەت ئىگىلىرىنىڭ ئالامەتلىرىدىندۇر. \n\nبۇنداق تىپتىكىلەر «دۈشمەننى تونۇش»، دېگەننىڭ نېمە ئۈچۈن ئۆزىنىڭ، ئائىلىسىنىڭ ۋە مىللىتىنىڭ بۈ كۈنگە قالغانلىقىنىڭ ئىجتىمائىي، ئىقتىسادىي ۋە سىياسىي سەۋەبلىرىنى قوشۇپ تونۇشنى ئۆز ئىچىگە ئالىدىغانلىقىنى، گېزى كەلسە، ئۇنىڭغا قارشى ھەرىكەتنىڭ يۇقىرىقى ساھەلەر ئارا كۈچلىنىشتىن باشلىنىدىغانلىقىنى، ۋاقتى كەلسە دۈشمەننى تونۇش روھىنىڭ ئۆزىنىڭ ئەقلىي بىلىم ساپاسىنى ياخشىلاشنىمۇ ئۆز ئىچىگە ئالىدىغانلىقىنى نەزەردىن ساقىت قىلىشىدۇ، دىققەت قىلىپ ئولتۇرمايدۇ. سەۋەب - نەتىجە دۇنياسىدا دۈشمەننى تونۇش ئېڭى بولۇش، دېگەنلىكنىڭ ئۆز ئاجىزلىقىنى خۇداغا ھاۋالە قىلىش بىلەن كۇپايىلىنىش پىسخىكىسى بىلەن تەسەللىي تاپقۇزۇشنى كۆرسەتمەيدىغانلىقىنى، «دۈشمەننى تونۇش»، دېگەنلىكنىڭ ئۆز نۆۋىتىدە دۈشمەنگە قارشى جىھاد قىلىشنىڭ ۋە دۈشمەن قانداق ۋەزىيەتتە بولمىسۇن تەييارلىق كۆرۈپ تۇرۇشنىڭ، سەۋەب قىلىشنىڭ پەرزلىكىنى بىلىشنىمۇ، زالىمغا قارشى مىللىي ئىنقىلابتا ئۆزىنىڭ بىر كىشىلىك ئادىمىيلىك بۇرچى بارلىقىنى ئئاڭقىرىپ يېتىشنىمۇ، شۇنداقلا بۇ ھەقتە توغرا ئاڭ يېتىلدۈرۈشنىمۇ ئۆز ئىچىگە ئالىدىغانلىقى ئۇلارنى قىزىقتۇرمايدۇ. ماھىيەتتە بۇنداق بىر پىسخىكىنىڭ دۈشمەننى تونۇش ئەمەس، بەلكى دۈشمەنگە تەن بېرىشكە ياتىدىغان ئىپادە ئىكەنلىكىگە دىققەت بېرىپ كەتمەيدۇ.\n\n---\n\n## 5. پۈتۈن ئۇيغۇرلار خىتاينى دۈشمەن تونۇپ بىرلەشمىگۈچە مۇستەقىل بولالمايمىز\nبەشىنچى نۇقتا بولسا «پۈتۈن ئۇيغۇرلار خىتاينى دۈشمەن، دەپ تونۇپ بىرلەشمىگۈچە مۇستەقىل بولالمايمىز» دېگەن چۈشەنچىدۇر. بۇ نۇقتا ئەمەلىي رېئاللىقتىن بەكرەك شوئار تۈسىنى ئالغان، مەنە جەھەتتىن بىر خىل ئۇتوپىيە خاراكتېرىنى ئالغان بولۇپ، بۇنى ئۆز نۆۋىتىدە «دۈشمەننى تونۇش» چۈشەنچىسىدىن مەيدانغا كەلگەن بىر تۈرلۈك ئارزۇ - ئارمان، دېيىشكە بولىدۇ. ئارزۇلار قانچە گۈزەل، قانچە رىتورىك بولغانچە رېئاللىقتىن چەتنەيدۇ. رېئاللىقتىن چەتنىگەن ئارزۇنىڭ شوئارلىشىشى سىياسەتچىلىكتە ئاممىنىڭ ۋىجدانىنى غىدىقلاشقا، ئۇلارنىڭ قوللىشىنى قولغا كەلتۈرۈشكە يارىسىمۇ، ئەمما ئۇ ئەسلا سىياسەتچىنىڭ، ئىدېئولوگلارنىڭ كەلگۈسى ئىشقا ئاشۇرۇش غايىسىدە، ئەمەلىي پىلان خەرىتىسىدە ئەمەلگە ئاشۇرۇلىدىغان نىشانى بولماسلىقى كېرەك. ئۇنداق بولمىغاندا، سىياسەت سىياسەت بولۇشتىن چىقىدۇ. \n\nسىياسەتنىڭ ۋەزىپىسى مىللەتنىڭ ئىرادىسىنى رېئاللىققا ئايلاندۇرۇشقا كېرەكلىك ئىمكانىيەتلەرنى ھازىرلاش، سىياسىي كۈچلەرنىڭ مىللەتنىڭ ئىرادىسىنى قوللىشىنى ۋە ئەمەلىي دەستەكلىشىنى قولغا كەلتۈرۈش ھەمدە بۇ ئاساستا مىللەتنىڭ تەرەققىيات يولىنى ئېچىش، ئۇلارنىڭ ۋىجدانى، سۆزى بولۇش، ئۇلارنىڭ ھاياتلىقىغا كېلىۋاتقان تەھدىتكە قارشى قوغدىغۇچى ماددىي ئىستىھكاملىق رولىنى قۇرۇشتۇر. قانداقتۇر مىللەتنىڭ جىمى ساھەلىرىنى سىياسەت رېلىسىغا باغلاپ تۇرۇپ سۆرەش، ھەممىگە چات كېرىپ قامال قىلىش، خىزمەت ئوبيېكتىنى ئېغىزدا ۋەتەن - مىللەت داۋاسى، ئەمەلىيەتتە تۈگەل مىللەتنىڭ ھەرقايسى ئىلمىي، ئىجتىمائىي ۋە ئىقتىسادىي ساھەلىرىنى سىياسەت قازىنىغا سېلىپ قوچۇش، ھەممە ساھەنى كونترول قىلىش بولماسلىقى كېرەك. شۇنداقلا سىياسەتچىلەردىكى خاتا ھەرىكەت يۆنىلىشلەرنىڭ پەرق ئېتىلمەسلىكى، تەنقىدلەنمەسلىكى ئۈچۈن پۈتكۈل جەمئىيەت قاتلىمىنى سىياسىي ھەرىكەتلەرنىڭ پىشكىلىرىغا ئايلاندۇرۇۋېتىش، نەتىجىدە ھەممىنى سىياسىي ھەرىكەتلەرگە شېرىك قىلىۋېتىش ئارقىلىق جىمى مەشغۇلىيەتنى، جىمى تەييارلىقنى تۈگەل سىياسىيەتچىلەرنىڭ قارانچۇقلۇقى ئاستىدا قىلىدىغان قىلىۋېتىش، جىمى ساھەلەرنىڭ ئىلگىرىلەش مۇساپىسىنى پەقەتلا سىياسىي ھەرىكەتلەردىن يولغا چىقىپ تۇرۇپ بېسىشنى كۈتۈش بولماسلىقى كېرەك. سىياسەتچىلىك ئۆز يولىدا بولۇشى، باشقا ساھەلەرمۇ ئۆز تەرەققىياتى ۋە مۇھىتىدا سىجىل تەرەققىياتىنى باشتىن كەچۈرۈشى، دۈشمەن تەرىپىدىن چېكىندۈرۈۋېتىلگەن ھەر قايسى ساھەلەردىكى بوشلۇقلارنى تولدۇرىدىغان ئىز باسارلارنىڭ يېتىشىپ چىقىشىغا پۇرسەت يارىتىلىشى، ۋاقىت ئاجرىتىلىشى لازىم. سىياسەتچىلىك يەنە ئىلمىي، پىكرىي جەھەتتىكى بوشلۇقلارنىڭ تولدۇرۇلۇشى ئۈچۈن ئالىملارنىڭ، پىكىر ئەربابلىرىنىڭ مەسئۇلىيىتىنى ئورۇنداشقا شەرت - شارائىت ھازىرلاشقا خىزمەت قىلىشى كېرەككى، ئۇلارنى سىياسىي پائالىيەتلىرىنى قىزىتىدىغان پايدىلىنىش ۋاسىتىسىغا، ئۆزلىرىنىڭ پائال ھەرىكەتلىرىدىكى خاتالىقلىرىنى ئاقلايدىغان ئادۋوكاتلىرىغا ئايلاندۇرۇش قەستىدە بولماسلىقلىرى لازىم. يەنى ئىلىم ۋە پىكىر ئەربابلىرىغا بولغان يېقىنلىقى ئۇلارنىڭ پىكىرلىرىدىن، ئىدىيەلىرىدىن زەرەتلىنىش مەقسىتىدە بولۇشى، ئەكسىچە ئۇلارنى ئۆز تەشكىلاتىنىڭ تەرەپبازلىرىغا ئايلاندۇرۇش قەستىدە بولماسلىقى كېرەك.\n\nئىجتىمائىي قاتلاملاردا تەلەپكە لايىق مۇۋازىنەتنىڭ شەكىللەنمەسلىكى مانا بۈگۈنكىدەك ھەممىنىڭ ئوي خىيالى مىدىيا ۋاستىسى بىلەن تەشۋىق قىلىنىۋاتقان كۈندە ھەممىنىڭ زېھنىنى سۈنئىي كۈن تەرتىپلەر ئىگىلىۋالغان، ھەممىنىڭ دىققىتى سىياسەتچىلەرنىڭ نېمىش قىلىپ، نېمىش قىلمىغانلىقى ھەققىدە چىقىدىغان «يېڭى خەۋەرلەر»نى كۈتۈش بىلەن ئئاۋارە يۈرىدىغان، قاچان مېدىيا ۋاسىتىلىرىدە يېڭى خەۋەر چىقىپ قالار، دېگەن ئۈمىدتە تور ئارىلاپ، خەۋەر مارىلاپ يۈرىدىغان، ئۆز ئىشىنى تېپىپ قىلىشتا گاڭگىرايدىغان كوللىكتىپ ۋۇجۇتقا كەلمەكتە. ھەر مەۋسۈمدە، ھەر ئايدا ۋە ھەر پۇرسەتتە مىللەتنىڭ كۈن تەرتىپىنىڭ ئۆزگىرىپ تۇرۇشى، تۇراقسىزلىقى، كۈن تەرتىپكە كەلگەن ھېچبىر ئىشنىڭ ئاخىرى چىقماسلىقى قاتارلىق نەتىجىلەر كوللىكتىپ ھاياتنىڭ چېچىلاڭغۇلىشىشىنى كەلتۈرۈپ چىقارماقتا، چېچىلاڭغۇ كۈن تەرتىپ ئاساسىدا ھاياتنى ئاڭسىز، پىلانسىز، غايىسىزلىق ئىچىدە كۈن ئۆتكۈزۈش ئادىتى شەكىللىنىپ بارماقتا. بۇنداق بىر ھاياتتا ئەلۋەتتە، يۇقىرىقىدەك «ئۇيغۇرلار خىتاينى دۈشمەن تونۇپ بىرلەشمىگۈچە مۇستەقىل بولالمايمىز» دەيدىغان چۈشەنچىنىڭ پەيدا بولۇشى ۋە ئۇنىڭ سىياسىي تەشۋىقات سەھنىلىرىدە ھېچبىر ئېتىرازسىز بازار تېپىشى، ئىستىخىيەلىك ھالدا ئومۇملىشىشى يىراق ئەمەس. چۈنكى، داۋا مەسىلىلىرىدە كۈن تەرتىپى تۇراقسىزلاشقان بىر كوللىكتىپتىن دىققەتنى بىر نۇقتىغا يىغىشنى تەلەپ قىلىش، بىر غايىگە مەركەزلىشىشنى كۈتۈش مۇمكىن بولمايدىغان بىر ئىش. بۇنداق توپتىن تەپەككۇرانە سەپەرۋەرلىكىنى، سەۋىرچانلارچە ئىزچىللىقنى ۋە نەتىجە چىققانغا قەدەر بوشاشماسلىقنى كۈتۈش مۇمكىن ئەمەس. يۇقىرىقىدەك ئۇتوپىيە خاراكتېرىنى ئالغان بىر چۈشەنچنىڭ بۇنداق بىر توپنىڭ زېھنىيىتىدە ئۇچۇپ يۈرۈشى دەرۋەقە، «دۈشمەننى تونۇش»تىن ئىبارەت بۇ ئۇقۇمنىڭ غايىۋىلەشتۈرۈلۈشى ۋە سۇيۇقلاندۇرۇلۇشىنىڭ بىر ئىپادىسى، دەپ ئېيتىشقا بولىدۇ. بۇنداق ئەھۋالدا ئۈمىد ۋە غەلىبىنى ھەممە ئۇيغۇرنىڭ خىتاينى دۈشمەن دەپ قارايدىغان كۈنىدىن باشلاپ كۈتۈشكە قاراشلىق قىلىدىغان بىر زېھنىيەتنىڭ، پاسسىپ چۈشەنچىنىڭ ئوتتۇرىغا چىقىشى، شۇنىڭ بىلەن بىر ۋاقىتتا نۆۋەتتىكىدەك چېچىلاڭغۇ توپنىڭ ئېڭىدا قىزىل چىراق ياقماسلىقى ھەيران قالارلىق ئەمەس، ئەلۋەتتە!\n\n---\n\n## خاتىمە\n\n\n\nيۇقىرىقى نۇقتىلار يۈز يىلدىن بىرى سىگنال سۈپىتىدە گاھ خىتاب تىلى بىلەن، گاھ ۋەزىيەت تىلى بىلەن تەكرارلىنىپ كېلىۋاتقان **«دۈشمىنىڭنى تونۇ»**، دېگەن خىتابنىڭ بۈگۈنكى جەمئىيىتىمىزدە ئەكس تەسىر سۈپىتىدە مەيدانغا كەلگەن بىر قاتار ئىپادىلىرى. ئۇنداقتا، مەزكۇر سۆزنىڭ ئەسلىدىكى قاراتمىلىقى ۋە بۇ سۆزدە ئىپادىلەنگەن خىتابنىڭ مەنە - مۇددىئاسى نېمە؟!\n\nشۈبھىسىزكى، مىڭ يىللىق ئۇزاق تارىخ مۇساپىسىدە قۇرئان تىلىدىن ئوزۇق ئېلىپ كەلگەن ئانا تىلىمىز يېقىنقى يېرىم ئەسىردىن كۆپرەك مۇددەت داۋامىدا ئىزچىل مۇستەملىكچى تۈزۈمنىڭ ھۇجۇم نىشانى بولۇپ كەلگەن بولۇشىغا قارىماي بۈگۈنگە قەدەر مەۋجۇتلۇقىنى داۋاملاشتۇرۇپ كەلگەن بولسىمۇ، بۇ قەدەر ئۇزۇن يىللىق مۇجادىلە ھاياتىدا بىر قىسىم يوقىتىشلارنى باشتىن كەچۈرمەيمۇ قالمىدى. بۇلارنىڭ ئىچىدە سۆز بايلىقىمىزنىڭ كەمىيىپ كېتىشى چوڭ يوقىتىشلاردىن بىرى بولۇپ، بار سۆزلۈكلەرنىڭ كېمىيىپ كېتىشى ئۆز نۆۋىتىدە شۇ سۆزلەرنىڭ روھىي زېمىنى بولغان تەپەككۇر بايلىقىنىمۇ يوقسۇللاشتۇرۇپ قويدى. قارىماققا مەنىداشتەك كۆرۈنىدىغان، ئەمما مەزمۇن ھەمدە قوللىنىش جەھەتلەردە ئىنچىكە ۋە نازۇك پەرقلەرگە ئىگە سۆزلىرىمىز ئىستېمالدىن قالدى ياكى قوللانساقمۇ ئۇنىڭ نازۇك پەرقلىرىگە دىققەت بەرمەس، سۆزنىڭ ئېڭىمىزدىكى قارشىلىقىغا لايىق ئىنكاس قايتۇرماس ھالغا كەلدۇق. **«تونۇش»** ۋە **«بىلىش»** دېگەن بۇ ئىككى سۆزنىڭ ئۇقۇم مەنىلىرى مەزكۇر نۇقتىئىينەزەرىمىزنىڭ تىپىك ئۆرنەكلىرىدىن بىرىدۇر.\n\n### «بىلىش» (Knowledge/Bilish)\n«بىلىش» ئۇقۇمى ئادەتتە تىلىمىزدا بىر نەرسىنىڭ ئوبيېكتىپ ھالىتىنى بىلىشكە، ئاڭدا بولسا شەيئىنىڭ شەكلى ياكى قىياپىتى ۋە ياكى ئوبرازى ئاساسىدىكى تەسەۋۋۇرىغا قارىتىلغان. شۇڭا ئۇيغۇر تىلىدا **«ئۆزۈڭنى بىل»**، دېيىلىدۇ، «ئۆزۈڭنى تونۇ» دېيىلمەيدۇ. چۈنكى، بۇ يەردىكى بىلىش ئۆزىنىڭ ئۆلچىمىنى، چېگراسىنى بىلىشتۇر. ئۆزۈڭنى تونۇ، دېيىلمەسلىكى ھەرقانداق كىشى ئۆزىنى باشقىلاردىن ئەڭ ياخشى چۈشىنىدۇ. شۇڭا بۇ يەردە بىل، دېگەن سۆز ئىشلىتىلگەن. يەنى كىشىنىڭ ئۆزىنى بىلىشىدە ئۆزىنىڭ ماھىيىتىنى بىلىشى كۆزدە تۇتۇلغان ئەمەس، بەلكى ئۆزىنىڭ ھەددى - ھۇدۇدىنى، ئوبيېكتىپ مەنزىلىنى، ئاشسا بولمايدىغان چېگرا سىزىقىنى بىلىشى مەقسەت قىلىنغانلىقتىندۇر. بۇ ۋەجىدىن تىلىمىزدىكى بىلىش، بىلىم قاتارلىق سۆزلەرنىڭ قارشىلىقى قۇرئان تىلىدىكى ئىلىم مەرتىۋىسىدىكى بىلىشكە، يەنى **«ئىلىم» (Al-Ilm)** ئۇقۇمىغا ئۇدۇل كېلىدۇ.\n\n### «تونۇش» (Recognition/Tonush)\nتونۇشقا كەلسەك، ئۇ خىتاب تىلىمىزدا بىلىشنىڭ چوڭقۇرلاشقان، ئەتراپلىق چۈشىنىپ يەتكەن، بىلىشنىڭ ماھىيەتلەشكەن ھالىتىدۇر. بىلىش كۆپىنچە ھالدا ئومۇم قىياپەتنى كۆرسەتسە، تونۇش كۆپىنچە ماھىيەتكە ئىشارەت قىلىدۇ. «ئۆزىنى تونۇغان كىشى رەببىنىمۇ تونۇيدۇ»، دېگەن ئىبارىدىمۇ بۇ نۇقتا دىققەتكە سازاۋەردۇر. چۈنكى، مەزكۇر ھېكمەتتىكى تونۇش ماھىيەتلىك بىلىش، ئىرپانىي خۇسۇسىيەت دەرىجىسىدە تونۇپ يېتىش بولۇپ، ئىلمىي ياكى نەزەرىيەۋى بىلىش ئەمەس، بەلكى ئارىفلىق نەزىرىدىكى بىلىش، ماھىيەتلىك تونۇپ يېتىش مەقسەتتۇر. كىلاسسىك تىلىمىز بويىچە ئىپادىلىگەندە، تونۇش **«مەئرىفەت» (Al-Ma'rifah)** كە تەقابۇلدۇر.\n\n### خۇلاسە\n«دۈشمەننى تونۇش» دېگەن بۇ خىتابتىمۇ ئەينەن يۇقىرىقى مەنە جەھەتتىكى نازۇكلۇققا ئىتىبار بېرىلگەن. شۇ سەۋەبتىن دۈشمەننى تونۇش، دېگەندە نوقۇل دۈشمەننىڭ كىملىكىنى بىلىش، ياكى مەلۇم ئوبيېكتنى دۈشمەن دەپ بېكىتىش، دېگەنلىك مەقسەت قىلىنغان بولمايدۇ. ئەكسىچە، دۈشمەننى ئوبيېكتىپ ھالدا ئېنىق بەلگىلەپلا قالماي، مەزكۇر ئوبيېكتنى ماھىيەتلىك چۈشىنىش، ئۇنىڭ ئىچ يۈزىنى ۋە غەرەز - مۇددىئاسىنى چۈشىنىپ يېتىش، ئۇنىڭ رەزىل تەبىئىتىنى ھەر تەرەپلىمە ۋە ئىچ - ئىچىدىن تونۇپ يەتكەن ئاساستا ئۇنىڭغا قارشى تەۋرەنمەس قارارغا ئىگە بولۇش، ئۇنىڭ شەررىدىن ھەر زامان ئويغاق ۋە سەگەك بولۇش ئىشارەت قىلىنغان. \n\nدۈشمىنىڭنى تونىغىنكى، ئۇنىڭ ئۆتمۈشتە سېنىڭ ئەجدادلىرىڭغا، قەھرىمانلىرىڭغا، ئالىملىرىڭغا، مۇتەپەككۇرلىرىڭغا، ھېچبىر گۇناھسىز ۋە مەسۇم ئەۋلادلىرىڭغا، تۇپراقلىرىڭغا، مەدەنىي مىراسلىرىڭغا نېمىلەرنى قىلغانلىقى ئېسىڭدىن چىقمىسۇن. ئۇنى تونىغىنكى، ھەر بىر قەدىمىڭدە ئۇنىڭغا قارشى تەدبىرىڭ ئاقىلانە بولسۇن. ئۇزۇنغا سوزۇلسىمۇ، تەييارلىقىڭ ھېچ ئۈزۈلۈپ قالمىسۇن. ئەگەر سەن بىر كۈنلىرى تۇيۇقسىز ئۇنىڭ زەربىسىگە ئۇچرىغۇدەك بولساڭ، ئۇنىڭ چاڭگىلىغا تەييارلىقسىز تۇتۇلغىدەك بولساڭ، ئۇنىڭ تەرىپىدىن ئورنىغا كەلتۈرۈۋالغۇسىز زىيانكەشلىككە ئۇچرىغۇدەك بولساڭ، بىلگىنكى، بۇ سېنىڭ دۈشمىنىڭنىڭ كىملىكىنى بىلەنلىكىڭدىن ئەمەس، بەلكى دۈشمىنىڭنى تونىمىغانلىقىڭ ياكى يېتەرلىك دەرىجىدە تونۇپ بولالمىغانلىقىڭنىڭ ئاقىۋىتىدۇر.\n\n**- بۇرھان مۇھەممەد**\n**2020-03-26**"}
{"title": "مەغپىرەت كۈنلىرىدىكى نىدا", "author": "بۇرھان مۇھەممەد", "date": "2025-03-18", "tags": [], "content": "# مەغپىرەت كۈنلىرىدىكى نىدا\n\nتەقدىرىمىز قىل ئۈستىدە، نىجاتلىققا ئېرىشىشكە تەشنامىز. غەپلەتتىمىز، ئويغىنىشقا مەجبۇرمىز. ئاسارەتتىمىز، ھۆر بولۇشقا موھتاجمىز. دەرلەركى، بۇ ئاينىڭ ئىبتىداسى رەھمەت، ئوتتۇرى مەغپىرەت، ئىنتىھاسى نىجات.\n\nدەرھەقىقەت، بۇ ئاي ھۆرمىتى بىلەن ياراتقۇچىدىن رەھمەت سورىدۇق، ئەجەبا رەھمەتكە نائىل بولۇشقا ئەرزىدۇقمۇ؟ مەغپىرەت كۈتىۋاتىمىز، ئەجەبا مەغپىرەتكە يۈزىمىز بارمۇ؟ رەھمىتى چەكسىز ئاللاھقا ھەمدە بولسۇنكى، بىزنى رەھمەت ئېيىغا يەتكۈزدى. ئۇنىڭ ئۈچۈنلا تۇتۇلىدىغان رامىزان روزىسىغا مۇيەسسەر قىلدى. شۈكرانە ئېيتىش بىلەن بىرلىكتە رەھمەتكە سازاۋەر بىرەر ئەمەل قىلالمىغىنىمىزدىن، قىلالمايۋاتقىنىمىزدىن مەغپىرەت تىلەيمىز.\n\nدەرۋەقە، تەڭرىگە ئىپادىلىنىدىغان ئەڭ چوڭ سەمىمىيەت كىشىنىڭ ئۆز چېگراسىنى، بەندىلىك ھۇدۇدىنى بىلىشىدۇر. چېگرا ۋە ھۇدۇدنى بىلىشنىڭ مۇقەددىمىسى بولسا، ئىنساننىڭ ئۆزىنى بىلىشىدىن، رەببىنى تونۇشىدىن ۋە رەببىنىڭ كامالىتى ئالدىدا بىنۇقسان ئەمەسلىكىنى تەن ئېلىشىدىن باشلىنىدۇ. كامالەتسىز تۇرۇپ بىنۇقسانلىقنى دەۋا قىلىشىدىن ئارتۇق سەمىمىيەتسىزلىك بولسۇنمۇ؟!\n\nئىنسان باركى خاتالىقتىن خالىي بولالمايدۇ. خاتالاشقۇچى ئىنسان باركى، گۇناھتىن ساقلىنالمايدۇ. ئىنساننىڭ بۇ خىل ساقلىنالماسلىق تەبىئىتىنى بىلگۈچى زات ئۇنىڭغا رەھمىتىنى كۆرسەتتى. ئۇنىڭغا ئاشۇ نۇقسانىي تەبىئىتى بىلەن ئۆزىگە يېقىنلىشىش، ئۆزى بىلەن مۇناسىۋەت ئورنۇتىش پۇرسىتى ئاتا قىلدى. بۇ ۋەجىدىن ھەر بىر ئىنسان ئۆز ياراتقۇچىسى بىلەن ئايرىم – ئايرىم مۇناسىۋەت قۇرالايدۇ، دەردىنى تۆكەلەيدۇ، ئۆزىنى ئاتىيالايدۇ، بېغىشلىيالايدۇ، ئۆزىگە كۈچ ئالالايدۇ.\n\nئىستىغپار ئېيتىش، مەغپىرەتكە تۇتۇنۇش بەندىلىكنىڭ تىپىك ئالامىتى. شۇنداقلا بەندىلىك شوئۇرىنى تىرىك تۇتۇشنىڭ مۇھىم يولى. ئۆزىگە سەمىمىي بولۇشنىڭ، بۇ سەمىمىيەت بىلەن تەڭرىگە يۈزلىنىشنىڭ ۋاسىتىسى.\n\nسوراپتۇلەركى، دۇنيانىڭ دوزىخى نېمە؟ جاۋاب شۇكى، ۋەتەن ھىجرانى. سوراپتۇكى، ئازابىچۇ؟ جاۋاب شۇكى، جۇدالىق.\n\nشۇنداق، ئىككىنچى بىر تەڭتۈشى بولمىغان ئىبادەتنىڭ مەۋسۇمى بولغان بۇ مۇبارەك ئايدا تىلەشكە، مەغپىرەت سوراشقا قەترە چاغلىق تەڭرى ئالدىدا يۈزىمىز بار دېيىلسە، ئەنە شۇ قەترە بەلكىم ئۈستىمىزدىكى جۇدالىق سىنىقى بولۇشى مۇمكىن. شۇنداقلا مىللەت سۈپىتىدە «رەببىم ئاللاھ» دېگەنلىكى تۈپەيلى ھەيدەپ چىقىرىلغان قەۋم بولغانلىقىمىز بولۇشى مۇمكىن.\n\nخاتالىقلىرىمىز كۆپ، گۇناھلىرىمىز ئاز ئەمەس، شۇنداقتىمۇ بىز ئىنسانمىز، رەھمەتتىن، مەغپىرەتتىن نائۇمىد ئەمەسمىز. بولۇپمۇ بىز جۇدالىق سىنىقىنى باشتىن كەچۈرۈۋاتقان بەندىلەر بولۇش سۈپىتىمىز بىلەن رەببىمىزدىن ھەر ۋاقىت ئۈمىدۋارمىز. ئۇنىڭغىلا ئىلتىجا قىلىمىز، ئۇنىڭ فەزلى – مەرھەمىتىگە نائىل بولۇشنى سورايمىز. ئاجىزلىقىمىزنى تەن ئېلىش بىلەن بىرگە يەنە شۇنى سەمىمىيەت بىلەن سورايمىزكى، بىزگە دۇنيانىڭ دوزىخىنى ياشىتىۋاتقان تاجاۋۇزچى زالىملار ۋە ئۇلارنىڭ قۇيرۇقلىرى بىز تارتىۋاتقان ئازابقا تەڭتۈش كەلمىگۈدەك قاتتىق ئازاب بىلەن ۋابالىنى تارتقاي!\n\nتەڭرىنىڭ قەھرى ۋە ئادالىتى تاجاۋۇزچى دۈشمەن ئۈستىدە پاتراق تەجەللى بولغاي، نالايىق بولساقمۇ ئۈستىمىزدىكى بۇ ھىجران ئازابى پاتراق دەفئى بولغاي، ئەرزىمىسەكمۇ بۇ جۇدالىق توسۇقلىرى تېزراق كۆتۈرۈلۈپ كەتكەي، ئۆز ئانا تۇپراقلىرىمىزدا تەكبىر سادالىرى ئىچىدە تەڭرىنىڭ «ۋەتەن» ئىنئامى ئۈچۈن شۇكرانە ئېيتىش، شۈكۈر سەجدىسى قىلىش، شۈكۈر روزىسى تۇتۇش نېسىپ بولغاي! ئانا ۋەتەن قۇدرەت تاپقان، تەڭرى كەلىمىسى ئۈستۈن بولغان ھۆر ۋەتەندە ئابا – ئەجداد مىراسلىرىنى يېڭىدىن ئىھيا قىلىش، پارلاق كەلگۈسى يارىتىش بۇ مىللەتكە تەكرار نېسىپ بولغاي!\n\n**- بۇرھان مۇھەممەد**\n*2025-03-18*\n\n**مەنبە:** ئويغاقلار دۇنياسى سەھىپىسى"}
{"title": "مېھرابتىن چايان چىقتىمۇ؟", "author": "بۇرھان مۇھەممەد", "date": "2022-08-18", "tags": [], "content": "# مېھرابتىن چايان چىقتىمۇ؟\n\nكونىلاردا «ئادەم خىلى بىلەن، قۇش جۈپتى بىلەن» دەيدىغان گەپ بار. نەچچە كۈن ئاۋۋال سەھىپىمىزدە «شاياتۇن ئەدىبلىككە، يەكچەشمە خېرىدارلىققا»، دېگەن ئوبزورىمىز ئېلان قىلىندى. ئوبزور چىقىشى بىلەن مۇھاجىرەتتىكى ھەر ساھە ئەربابلارنىڭ دىققىتىنى تارتتى. ئىزچىل سەھىپىگە ئەگىشىپ كېلىۋاتقان كۆپلىگەن ئوقۇرمەنلەرنىڭ قوللىشىغا ئېرىشىپلا قالماستىن، ئوبزوردا تىلغا ئېلىنىۋاتقان مەسىلىلەرگە ئوخشاش سەگەكلىك بىلەن دىققەتتە بولىۋاتقانلىقلىرىنى تۈرلۈك ئىپادە ئۇسۇللىرى بىلەن ئىپادىلەشكەن بولدى. ئەلۋەتتە بۇ ئويغاقلار دۇنياسىنىڭ نەپەرلىرىنىڭ كۆپىيىپ بېرىۋاتقانلىقىنىڭ، تىل بىرلىكىنى دىل بىرلىكى بىلەن مۇستەھكەملەش يولىدىكى ئاۋانگارتلارنىڭ ئېشىپ بېرىۋاتقانلىقىنىڭ ئىپادىسى بولۇپ، بۇنى ئۆز نۆۋىتىدە ھايانكەشلىك ۋە تەڭكەشچىلىك ئويۇنلىرىنىڭ خەلقى ئالەم ئالدىدا ئىستىگەنچە ئوينىلىشىغا، داپشاقلىق سەنئىتىنىڭ نەزەرىيەدىن ئەمەلىيەتكە، ئەمەلىيەتتىن مۇقەررەرلىككە قاراپ راك مىسالى يېيىلىشىغا سۈكۈتنى بۇزۇش رېفلېكسى دېيىشكە ھەم بولىدۇ. ھالبۇكى، ئوبزوردا كۆرسىتىپ ئۆتۈلگەندەك، تەنقىدلىنىۋاتقان مەسىلە مەزكۇر ھايانكەش ئەدىبلىكنىڭ شاياتۇن ئەدىبكە ئايلانغانلىقى، مىللەتنى، مىللەت ئەۋلادلىرىنى سەپسەتىۋازلىققا رام قىلىپ زېھنىنى فورماتلاش، ئىچىنى شالغۇت ئىدىيەلەر بىلەن توشقۇزۇشتا ئەزۋەيلەش خاھىشى قاتارلىقلار بىلەنلا چەكلەنگەن ئەمەس. بەلكى بۇنىڭغا ھەمشېرىكلەرنىڭ، ئۇنىڭ بازىرىنى چىقىرىپ كۆزلەنگەن مەقسەتنى ئەمەلگە ئاشۇرۇشىغا ھەمدەمچى بولۇپ بېرىۋاتقان «تەڭكەشچىلىك» مەسىلىسىمۇ مۇھاكىمە قىلىنغان. ئەلۋەتتە، تەڭكەشچىلىك مەسىلىسى ماقالىدە ئەسكەرتىلگىنىدەك، ھايانكەش ئاپتورنىڭ ئۆز ئىپادىلىرىنى ئاساس قىلغان. مەسىلە تەڭگەشچىلىك بولغاندا قانداق چۈشىنىش مۇمكىن، ئۇنداق بولمىغاندا قانداق چۈشىنىش مۇمكىن، بولۇپمۇ مىللەتنىڭ سىياسىي ۋە ئىدىيەۋى ئاڭ ساپاسىغا چوماق سېلىشتا نامى پۇر كەتكەن بىرىنىڭ ئەسەرلىرىنى ئاتىقى دىنىي ساھەگە چېتىشلىقى بولغانلار، سىياسىي ۋە مىللىي مائارىپچىلىق دەۋاسى قىلىپ مەكتەپ ئاچقانلار دەرسلىك قىلىدىغان بولسا، ئۇ چاغدا قانداق چۈشىنىشكە بولىدۇ، دېگەنلەر تەھلىل قىلىنغانىدى. مۇھىمى ناۋادا بۇ رەسمىيلەشمىگەن تەڭكەشچىلىك بولۇپ، ئاپتور بۇنى ئويدۇرغان بولسا، بۇ ئاپتورنىڭ كاززاپلىقىنىڭ يەنە بىر ئىسپاتلىنىشى بولىدىغانلىقىمۇ ئەسكەرتىلگەنىدى. ھەتتا راست بولغان ئەھۋالدا، مەسىلىنى ئەقىلگە، ئىلىمگە، دىنىي مەۋقەگە ئۇيۇشىدىغان بىر شەكىلدە تەڭكەشچىلىكىنىڭ نېمە ئۈچۈنلىكىنى چۈشەندۈرۈپ قويۇشىنى كۈتۈۋاتقانلىقىمىزنىمۇ چالا قويماي ئەسكەرتىپ ئۆتكەنىدۇق.\n\nئوبزوردا نېمە دېيىلگەنلىكى، نېمىنى كۆزدە تۇتقانلىقىمىز ۋە قانداق تەرەپلەردىن تەنقىدىي مەيدان تۇتۇۋاتقانلىقىمىز شۇنداق ئېنىق بولۇشىغا قارىماي، يېتىلىۋاتقان ھايانكەشلەرنىڭمۇ ئولتۇرالماي كەتكەنلىكلىرى مەلۇم بولدى. ئۇۋىسىغا ياغاچ تىقىلغان ھەرىدەك چۇۋۇلۇپ چىقىشسىمۇ ئارىلىرىدا تەنقىدنىڭ سەۋىيەسىگە بويى يەتكۈدەك جاسامىتى، جاسارىتى بارلارنىڭ بولمىغانلىقى قارشى تۇتۇمنىڭ نېمىلەرنى جوكۇلداپ توختاپ قالىدىغانلىقىمۇ مەلۇم نەرسە ئىدى. مۇھىمى تەنقىدتىن نېسىۋىسىنى ئالغانلارنىڭ ئىپادىسى. گەرچە شاياتۇن ئەدىبلىكنىڭ مۇشاۋۇرلىرىنىڭ نېمىلەرنى دەپ كۆكەرمىلىك قىلالايدىغانلىقى، نېمىلەر بىلەن ئۆزىنى ئالىيجاناب كۆرسىتىپ ئەتراپتىن ھېسداشچىلار توپى تەشكىللەشكە تىرىشىدىغىنىمۇ يىللاردىن تۇتۇشۇپ قېلىش جەريانىدا تەجرىبە بولغان ئىشلار. ھەر ھالدا دىن ئەھلى بولغانلارنىڭ ئادىمىيلىك ئەخلاقتىن چەتنىمىگەن، ئىجتىمائىي ئاتموسفېرادا كىيىلىپ قالغان ياكى كىيىۋالغان قالپىقىغا، مەسە - كالاچلىرىنىڭ ئىناۋىتىگە يارىشا جاۋاب قايتۇرۇشى، بولۇپمۇ تەڭكەشچى تەرەپنىڭ ئىنكاسىدىن دىن ئەھلى سۈپىتىدە كۆرۈنۈۋاتقانغا تۇشلۇق جىددىيلىك، ئىسلام ۋە مۇسۇلمانلىقتىن يىللار مابەينىدە مەدداھلىق سەۋىيەسىدە بولسىمۇ بىر نەرسىلەرنى دەپ كېلىۋاتقان ئاتالمىش «ئۇستاز» ئاتىقىغا لايىق ساپالىق بىر ئىنكاسنىڭ چىقىشى كۈتۈلەتتى. چۈنكى، گەرچە ئوقۇش تارىخى نۇقتىسىدىن تۇتامى بار بىرەر مەكتەپ يۈزى كۆرمەي ئۆتكەنلىكى بىلىنگەن، ئانچىكى ئەرەبچە كىتاب كۆرۈش قابىلىيىتىگە تايىنىپ، ئىسلام دۇنياسىدىكى بىر قىسىم سۈپەتلىك ۋەز - تەبلىغلەرنى «made in china» ئۇسلۇبىدا پىششىقلاپ ئىشلەپ، ھەر تۈرلۈك چىراي ئوبرازىغا كىرىپ رول ئېلىپ تۇرۇپ سۆزلەپ كەلگەن تەبلىغلىرى سايىسىدە ئاۋامدىن ئېرىشكەن ئىمتىيازلاردىن پايدىلىنىپ يۈرۈپ مىللەتنىڭ دىنىي ۋە سىياسىي دەۋاسىدا گەپ ساھىبلىرىدىن بولغاندۇ، شۇ سايىدە مەكتەپ ئاچقاندۇ، دىنىي ۋەزنىڭ دەسمايىسىدە يېگەن ناننىڭ تۇزىدىنمۇ بولسا گېلى قېقىلىپ چالا ئوقۇپ «ئۇستاز» ئاتالغاننىڭ دەردىنى ھېس قىلىپمۇ بولسا كېيىنكى ئەۋلادلار ئۈچۈن بىر ئىش قىلىشنى ئويلاپ ئىگە - چاقىسىزلارنى يىغىپ مەدرىسە، قارىيخانا، مەكتەپ ئاچقاندۇ، دەپ ياخشى گۇمان بىلەن ئويلاپ مۇخاتەب ئېلىنغان «تەڭكەشچى»زاتنىڭ ئىنكاسىنىڭ شۇنىڭغا يارىشا بولۇشى كۈتۈلەتتى. چۈنكى بۇ مەسىلە ئوچۇقلىمىغا موھتاج، راتسىيونال بىر شەكىلدە مەنتىقىيلىقى بولۇشى كېرەك بولغان بىر مەسىلە. ئۇنداق بولمىغاندا ئىشنىڭ ئىچ يۈزى نوقۇل شاياتۇن ئەدىبلىك بىلەن تۈگىمەيدۇ، بەلكى دىنىي ساھەنىڭ «موللا ئابدۇراھمان»لىرىنىڭ، «شاپتۇل»داموللا تىپلىرىنىڭ يېڭى نەشرلىرى بولغان «ئەينۇ» داموللىلىققا بېرىپ تاقىلىشقا بارىدۇ. چۈنكى شالغۇت زېھنىيەت نەقەدەر مۇستەملىكىچى كۈچنىڭ قاپىقىغا ياغ توشۇسا، «ئەينۇ» داموللىلىقمۇ ئۇنىڭ خاسىيەتلىك ئۈزۈكىگە، ئىستىگەندە ئولتۇرغۇزۇپ، ئىستىگەندە تۇرغۇزۇشقا، ئىستىگەندە قوزغىلىپ يەنە ئىستىگەندە رېلىسنى بۇراشقا ئىشلىتىدىغان سېھىرلىك ھاسىسىدۇر. شۇڭا بۇ يەردە تەڭكەشچى تەرەپنىڭ مەسىلىنى ئايدىڭلىققا كىرگۈزۈشى، ئىش تەھلىلدىكىدىن باشقا تۈستە بولسا، ئۇ بويىچە ئىزاھات بېرىشى كۈتۈلمەكتە ئىدى.\n\nشۇنداق تەسەۋۋۇرلار بولۇۋاتقاندا سەھىپىگە «(Yurt Oglani) يۇرت ئوغلانى» ئىسىملىك بىر تورداشتىن قارشى ئىنكاس چۈشتى. ئىنكاس مۇشۇ تېما ئاستىغا چىقىرىلغان مەزمۇنلارنى جەريان قىلغان بولۇپ، ئىككى قەپەسلىك ئىنكاسلىشىش پەقەتلا تور ئىسمى شەكلىدە زاكونلىشىپ مېڭىلدى. ئەمما ئۈچىنچى قايتۇرغان ئىنكاس كىشىنى ھەقىقەتەن چۆچۈتتى. چۈنكى ئۈچىنچى ئىنكاس ئالدىنقى ئىككى ئىنكاسقا بېرىلگەن جاۋاب ۋە زاكونلارنىڭ داۋامى ئىدى. ئەمما بىرلا پەرقى مەزكۇر ئۈچىنچى ئىنكاسنىڭ تور ئىسمى «(Kuseni Abukusen) كۈسەنى ئابۇكۈسەن» دەپ يېزىلغان ئىدى.\n\nقاق يىگىرمە مىنۇت تۇرغان، خۇددى شەپكىدىن توشقان چىققاندەكلا باشقا ئىسىمدا، يەنى تەنقىدنىڭ مۇخاتەبلىرىدىن بىرى بولغان «تەڭكەشچى»گە ئائىت ئىسىمدا يېزىلغان بۇ ئىنكاس تاكى «مۇساجان ياقۇپ» ئىسىملىك توردىشىمىز، يەنى ئالدىنقى ئوبزورىمىزغا يېزىلغان ئەڭ ساپالىق ئىنكاسنى يازغان قېرىندىشىمىز تەرىپىدىن ئاگاھلاندۇرۇلغانغا قەدەر تۇردى. ساپالىقلار قاتارىدا مۇخاتەب ئېلىپ تەنقىدلەنگەن «تەڭكەشچى»دىن بۇ كۈتۈلمىگەن جاۋابلار كىشىنى ھەقىقەتەن ئەجەبلەندۈرسە، يىللاردىن «ئۇستاز»، «ئۇستاز»، دېيىلىۋاتقان بۇ گۈزەل ئاتاقنىڭ ئەمەلىيەتتە بىر تۈكۈرۈككىمۇ ئەرزىمەيدىغان خاراكتېردىكى بىرىنىڭ نام - ئاتىقى بولۇپ قالغىنى ئېچىندۇردى. نەتىجىدە يۇرت ئوغلانى دېگەن ئىسىمدا ئۆزىنىڭ ئىچ يۈزىنى مەخپىي تۇتۇپ، تاشقىي يۈزىنى كۈسەنى ئابۇكۈسەن سەھىپىسىدە كۆرسىتىپ كەلگەن، چىقارغان نەرسىلىرىنى ئۆزى سۆزلەپ ئۆزى تارقىتىدىغان بۇ ئارتىسنىڭ خاراكتېرىنى رېئال دۇنيادا قىلىپ يۈرگەن «ئەينۇ»لىقىنى تور دۇنياسىدا قاملاشتۇرالمىغانلىقى، نا ئۇستىلىقى، يىگىرمە مىنۇتقا قەدەر، بىرى كېلىپ نوقۇمىغانغا قەدەر پەرقىگە بارمىغۇدەك دەرىجىدە كالامپايلىقى ئاشكارىلاپ قويدى. ئۇنداقتا ئىچ يۈزى بىلەن تاشقى يۈزى ئىككى خىل بۇ «تەڭكەشچى»نىڭ ئىنكاسىدىكى تۇتۇملىرى نېمىنى ئىپادىلەيدۇ:\n\n### 1. سەمىمىيەتسىز «موللا» ئىكەنلىكىنى\nچۈنكى بىرىنچىدىن: ئارتىسلىقمۇ بۈگۈن فىلىم فېستىۋاللاردا دەرىجىسى بويىچە تەقدىرلەنگەندەك، بىزمۇ ئەلۋەتتە مەزكۇر ئاتالمىش «ئۇستاز»نىڭ ھەر تۈرلۈك چىراي ئوبرازىغا كىرىپ رول ئېلىپ تۇرۇپ سۆزلەپ كەلگەن تەبلىغلىرىنى «تەقدىرلىمەي» تۇرالمايمىز. چۈنكى رول ياخشى ئېلىنسا تاماشىبىن ئۇنى كۆتۈرىدۇ. بولۇپمۇ، دىنىي ئەركىنلىك بوغۇلغان، خەلق دىنغا ئۇسسۇزلاشقان بىر زامانلاردا تەبلىغلىرى يېشىل چىراغقا ئېرىشىلسە، خېلى مەزگىللەرگىچە، يەنى تورنى يىغىدىغان زامانلار كەلگەنگە قەدەر تەبلىغلىرى چايخانىمۇ چايخانىلاردا، ئۆي ۋە ماشىنا ئىچىلىرىدە كەڭرى يايراشقا مۇۋەپپەق بولسا، ئەلۋەتتە بۇ خىل «تەبلىغ»نىڭ خەلق ئارىسىدا يۈز ئىناۋەتنى قوشۇپ تۇتالايدىغانلىقىدا شەك يوق. ئالىملار، ئىلىم بىلەن ھەشر - نەشر بولغانلار پەرق ئەتكەن «ئارتىس»لىقنىڭ ئاۋامنىڭ كۆزىدىن قېچىشى بەكمۇ نورمال. دېمەك تەبلىغچىلىقى تامام. ئەمما موللىلىقى، ئۇستازلىقى، ساپالىقلىقىغا كەلسەك ھەممىسىدە نۆل ئىكەنلىكى، «قارا قورساق» ئىكەنلىكى مەلۇم بولدى. چۈنكى موللا ئىلىم ئەھلىدۇر. ئىجتىمائىي ياكى سىياسىي مەيداندا قانچە رول ئېلىۋاتقان بولمىسۇن، ئۇنىڭ ئىلىم ياكى ئىلمىي مەسىلىسىز كۈنى ئۆتمەيدۇ. قانداقتۇر كۈنىمىزدىكىدەك، بۈگۈنكى زامان ئەرەبچىسىنى يۆگەشتۈرۈپ، مەخرەجلىرىنى تەجۋىدى بىلەن چىقىرىپ تۇرۇپ سۆزلىيەلەيدىغان بولۇش، قەيەردىندۇر ئاڭلىۋالغان، دورىۋالغاننى تەكرارلاش موللىلىق ئەمەس. كىتاب ۋە ئىلىم بىلەن بولغان مۇناسىۋىتى نوقۇل سۆزلەيدىغان تەبلىغى ئۈچۈنلا ماتېرىيال ۋاراقلاش بولغان، تەبلىغىنىڭ تېمىسىغا دائىر ئاڭلىغان، كۆرگەن ۋىدىيولاردىن سۈزۈپ ئېلىپ ئۇنى ئۇيغۇرچە مونتاژلاپ شاتۇتىتەك ئېكراندا تەكرارلاپ بېرىش موللىلىق ئەمەس، بەلكى ئەينۇلۇقتۇر، ئارتىسلىقتۇر. شۇنداقلا موللا ئۆزىنىڭ تەبلىغلىرىدە خەلقنى ئاڭلىقلاشتۇرىدىغان، ھەر تۈرلۈك دىنىي ئايىنىشلارنى ۋاقتىدا تەنقىدلەپ تۇرۇشنى بىلىدىغان كىشىدۇر. چۈنكى ئەمرىمەئرۇپ، نەھيى مۇنكەر خىزمىتى تەنقىدسىز ئادا قىلغىلى بولىدىغان خىزمەت ئەمەس. ئىلىم بىلەن، تەنقىد بىلەن ھەپىلىشىدىغان كىشى ئۈچۈن تەنقىدلەرگە جاۋاب قايتۇرۇشمۇ ئىلمىي، ساپالىق شەكىلدە، تەنقىدنىڭ سەۋىيە - ساپاسىغا، پىروتوكوللىرىغا چۈشۈرۈپ قايتۇرۇشى ئەقەللىي ئىشتۇر. چۈنكى سالاھىيەت بۇنى تەلەپ قىلىدۇ، سەمىمىيەت بۇنى تەقەززا قىلىدۇ.\n\nلېكىن بۇنى قىلىش ئورنىغا، چۈشىنىشمەسلىك بولغان تەقدىردە ئەقەللىي ئىپادە بىلدۈرۈش، بايانات بېرىش ياكى ئىزاھلاپ قويۇش كېرەك بولغان بىر ئىشتا، ئەتەي باشقا بىر ئىسىمدىكى قىياپەت بىلەن سەھىپىگە ئۈسۈپ كىرگەنچە قوپاللىق بىلەن ئاغزىغا كەلگەنچە سۆزلەش، ۋالاقلاش، تەنقىدنىڭ تېمىسىنى بۇراش... بۇنىڭ ھېچبىرى موللا قىلىدىغان ئىش ئەمەس. چۈنكى بۇنداق ئالىجوقىلىق، ئۆز ئىسمىمدا بولمىغانكىن نېمە دېسەم خەلق ئۇقمىغانكىن بولۇۋېرىدۇ شەكلىدە تېتىقسىزلىشىش بىر موللىنىڭ قىلىدىغان ئىشى ئەمەس. بۇ پەقەت بولسا بولسا ھەپتىيەكنى ئوقۇڭ دەپ تۇتقۇزۇپ قويسا، ساۋاقنى تەكرارلىغاچ بىر ياندىن ھەپتىيەكنىڭ ۋاراقلىرىنى غاجاپ يەپ ئوينايدىغان ياغاچ قۇلاق بالىلارچە قىلىقتىن پەرقى يوق بىر ئىشتۇر. «ئۇستاز» ئاتىقىدىكى بىرى ئۈچۈن ئۇنىڭ تەنقىد ۋە تەنقىدچىلىكتىن، بولۇپمۇ بۈگۈنكى موللىلىقنىڭ بولۇشقا تېگىشلىك ئەقەللىي ئەخلاقىدىن، ئىلمىي تەرەققىياتىدىن خەۋىرى بولمىغان ئارتىس موللىنىڭ قىلىقىدۇر. ئارتىس موللىنىڭ قىلىقىنىڭ قانداقلىقىمۇ مەزكۇر «ئۇستاز»نىڭ ئۆز قولى بىلەن ئىسپاتلانغان بولدى.\n\n### 2. قارا قورساق «موللا» ئىكەنلىكىنى\nچۈنكى، مەزكۇر «تەڭكەشچى»زات تەنقىدنى ئوڭ تۇتۇپ ئوقىيالمىغىنىغا باقماي تۈگەل تەنقىدنى چۈشۈرۈش، ئالىجوقا باھالارنى تەكرارلاپ پىپەن قىلىش ئارقىلىق «مەدەنىي دۇنيا»دا ياشاپ تۇرۇپمۇ يازما كۈلتۈرگە يات ئىكەنلىكىنى چاندۇرغان. كاللىسىدا قالغىنى تەنقىدلىنىۋاتقان تېما ۋە مەسىلىلەرنىڭ ئېغىر - يېنىكلىك دەرىجىسى ئاساسىدا دېيىلگەن سۆزلەرلا بولغاچ مەزمۇنغا دائىر ھېچقانداق تەنقىدىي ياكى قارشى پىكىر بايان قىلمىغان. تۈگەل قارىلاش تىپىدىكى گەپلەرلا ئوتتۇرىغا قويۇلغان. ئەگەر ماقالىنىڭ سەۋىيەسىگە بويى يەتمىگەن بولسا، بۇنداق ئۆكتەملىك بىلەن كىرىپ گەپ باشلىماستىن، مەسىلىگە قارىتا ئۆز چۈشەنچىسى، ماقالىدا دېيىلىۋاتقان تېمىلاردىكى خاتا ياكى پەرقلىق كۆز قارىشى بولسا دەپ بېقىپ تەنقىد قىلغۇچى بىلەن قايسى دەرىجىدە كۆز قاراش ئوخشاشماسلىقى بار، بۇنى دەڭسەپ كۆرۈشىمۇ ئەقەللى ئىش ئىدى. ئەمما ئۇنداق ئىش يوق، كىرىپلا يازمىغا مۇناسىۋەتسىز تۆھمەتنى توقۇپ ئىتتىپاقدىشىغا بولاشقان شەكلىدە تېمىغا ئارىلاشقان. بۈگۈنكى كۈندە مەكتەپ ئاچقانلىق بىلەن گىدىيىپ يۈرۈۋاتقان، بىر مەكتەپنىڭ مۇدىرى دېگەن سۈپىتىنى كۆتۈرۈپ يۈرۈۋاتقان بىر ئادەم ئىككى ئېغىز يازما بىلەن تەنقىدكە ئىلمىي يۈزلىنەلمىسە، ئۆزىنىڭ ئاككونتىدا يازمىغان تەقدىردىمۇ، باشقا ئىسىمدا بولسىمۇ ئۆز كۆز قارىشىنى تۆكەلمىسە، بۈگۈنكى كۈندە بۇندىن ئۆتە قارا قورساقلىق بولسۇنمۇ؟!\n\n### 3. پىتنىخور «موللا» ئىكەنلىكىنى\n«ئاخۇنۇم بىسمىللىسىدىن مەلۇم بولۇر»، دېگەندەك مەزكۇر «تەڭكەشچى» زات كىرىپلا بىرىنچى ئىشى كۆز قاراش بايان قىلىش بولمىغان، ئەكسىچە يوق يەردىن تۈك ئۈندۈرۈپ ھېلىقى شالغۇت يازارنى سەن «يەكچەشمە» دېدىڭ، دەپ تىللاپ چۈشىدۇ. ھالبۇكى، ماقالىنىڭ ھېچيېرىدە ئۇنداق بىر جۈملە مەۋجۇت ئەمەس. پەقەتلا تېما ئىسمىدىكى «يەكچەشمە» خېرىدار دېگەن سۆزنىلا تۇتۇۋېلىپ گويا ئاقمىسىمۇ قەستەن كىتاب ئاپتورىنى شۇنداق دېدىڭ دەپ يامىشىپ تۇرۇۋالغان. يەنى، گويا شۇنداق دەپ توپنى قارشى تەرەپنىڭ ئۇششۇقلۇق قىلىشىغا ئاتسا، ياكى شۇنداق بىر چۈشەنچە باردەك تۇيغۇ بەرسە، ئوقۇرمەنلەر شۇ گەپنى تۇتۇۋېلىپ ماقالىدىكى ئۆزىگە دائىر، تەڭكەشچىلىككە دائىر مەزمۇنلار ئۇنتۇلۇپ ياكى ئۇنىڭ ھەققىدىكى پىكىرلەر بىر ياقتا قالىدىغاندەك. ساپالىق ئىنكاس يېزىۋاتقانلارغا قاراپمۇ بولسا، بۈگۈنكى سەۋىيەدە ئۇنداق تۇتۇرۇقسىز بىشەملىكنىڭ ئاقمايدىغانلىقىنى، ئۇنداق ئەرزان پىتنىخورلۇقنىڭ تۇتمايدىغانلىقىنى پەملىيەلمەيدىغان دەرىجىدە ئاڭقاۋ بولۇڭ بارمۇ؟!\n\n### 4. ساپاسىز «موللا» ئىكەنلىكى\nبۈگۈنكى موللىلىق نوقۇل مەتىن يادىلاپ، ئىبارە چىگىشلىرىنى ھەل قىلىپ ئۆتۈش بىلەن كۇپايىلىنىدىغان موللىلىق ئەمەس. ۋەتەن ئىچىدىكى بۇ خىل ئوقۇش شەكلى شۇ زامان شارائىتىدە شۇنداق كۇپايىلىنىشكە مەجبۇر قىلغان بولسىمۇ، مۇھاجىرەت دۇنياسىدا بۇنداق بولۇۋېلىش بىلەن توختاش يېتەرلىك بولمايدۇ. بولۇپمۇ مەيداندا «ئۇستاز» ئېتى بىلەن كېزىپ يۈرىدىغانلار داۋاملىق تۈردە بىلىمىنى يېڭىلاپ تۇرۇشى، تەجدىد قىلىپ تۇرۇشى لازىم. بولۇپمۇ ئۇيغۇرنىڭ سەھنىسىدە «ئۇستاز»، «موللا» بولۇش ئۈچۈن ئۇنىڭ تىلى ۋە ئەدەبىياتىنى ئەقەللىي دەرىجىدە چۈشىنىپ ھەزىم قىلىدىغان سەۋىيەدە بولۇش كېرەك. ھېلىقى «تەڭكەشچى» موللىدەك زىيالىيلارنىڭ ئارلىقىغا قىسىلىۋېلىپ: مەن «پەننى مەكتەپتە جىق ئوقۇمىغان»، دەپ قويۇپ ئۆزىنى تەرەققىي قىلدۇرماسلىقى، گەپچىلىك بىلەن ساپاسىزلىقىنى يوشۇرۇپ قالالايمەن، دەپ ئويلاپ قېلىشى توغرا ئەمەس. ئۇنداق كېتىۋەرگەنلىك خۇددى مەزكۇر «تەڭكەشچى» ئېيتقاندەك: «ۋەتەندىكى ئۆلىمالار باشقا پىلانېتتا ياشايدۇ» دېگەنگە ئوخشاش چاكىنا ھۆكۈملۈكنىڭ ئەسلىدە ئۆزىگە لايىقلىقىنى تەن ئالغانلىقتۇر. «تەڭكەشچى» زاتنىڭ ئىچ يۈزى بولمىش يۇرت ئوغلانى ئىسمىدا يازغانلىرى دەل ئۆزىنىڭ ئاشۇنداقلىقىنى سازايە قىلىش بولۇپ، نە ئۇيغۇر ئەدەبىي تىلىدا يېزىلغان ئوبزورنى جايلاپ ھەزىم قىلالىغان، نە باشقىلارنىڭ كەتمىنىنى چېپىشتىن بۇرۇن ئۇنىڭ كىتابىنى ئوقۇۋېتىپ ئاندىن يان بېسىشقا ئۇرۇنغان. ئەكسچە ھەر ئىككىسىنى قاملاشتۇرالماي بىلجىرلاش تۈسىدە تاغدىن سۆزلىنىۋاتسا گەپنى باغقا بۇراشقا ئۇرۇنۇپ ئەسكىلىك قىلىشقا ئۇرۇنغان. مانا بۇ تەبلىغچى موللامنىڭ ئىچ يۈزىنىڭ قۇرت مىغىلدىمىسىمۇ، بىرە ئۇۋا قوڭغۇزنىڭ مىدىراپ تۇرىدىغانلىقىنىڭ، ساپاسىزلىقتىن قازناق ياساپ ئىچ دۇنياسىنى چىرىتىپ ياشاۋاتقانلىقىنىڭ ئىپادىسى.\n\n### 5. چاكىنا «موللا» ئىكەنلىكى\nئىچ يۈزىنى بىر ئىسىمدا، تاشقى يۈزىنى يەنە بىر ئىسىمدا كۆرسىتىپ ياشاۋاتقان بۇ بىچارە «تەڭكەشچى ئۇستاز» ھەر ئىككى يۈزىنى ئاشكارا قىلغان ئىسمىدا يازغان ئىنكاسىدا ئېنىق قىلىپ «مەن تېخى نەشر قىلىنغان كىتابلارنى ئوقۇمىدىم» دەپتۇ. ھەم ئوقۇماي تۇرۇپ يان باسقان. ھەم ئوقۇماي تۇرۇپ كىتابنى دەرسلىك قىلىشقا پۈتۈشكەن. ھالبۇكى ھەر ئىككى ئىسىمدا يازغان ئىنكاسنىڭ بىرەرسىدە مەزكۇر ئۇيغۇر بۇلاقسىمان كىتابلارنىڭ دەرسلىك قىلىشقا پۈتۈشكەنلىك خۇسۇسىدا ئۇچۇر بېرىپ قويمىغان. ھەتتا كۈسەن ئىسمىدا يازغان ئىنكاسىنى ئۆچۈرۈۋالغاندىن كېيىنمۇ كىتابنىڭ دەرسلىك قىلىنىشى خۇسۇسى ھەققىدە ئايرىم ئىزاھاتمۇ بەرمىگەن. دېمەك بۇ ئەزۋەيلەشنى داپشاق يازار بىلەن قوشۇلۇپ خور ھالىتىدە ئىجرا قىلىش پوزىتسىيەسى.\n\nئادەمنى ھەيرەتكە سالىدىغان تەرىپى شۇكى، شۇنچە مىليون مەبلەغلەرنى تىلەپ قاقشاپ يۈرۈپ يىغقان، «مەكتەپ» سالىمىز دەپ ۋەتەندىكى تالايلىغان مەرىپەتپەرۋەر بايلارنىڭ بۈگۈنكىدەك قاماقتا يېتىش، قاراڭغۇ زىندانغا مەھكۇم بولۇش مۇمكىنچىلىكىنى كۆزگە ئىلىپ تۇرۇپ بەرگەن، قان - تەرى بىلەن تاپقان مەبلەغلىرىنى سەرپ قىلىشى سايىسىدە، ھەمدە مۇسۇلمان جەمئىيەتلەردىن ھال ئوقۇپ تۇرۇپ يىغىلغان ئىئانىلەرگە تايىنىپ سالغان (ھازىرچە تايىنىپ دەپ تۇرايلى) بىر مەكتەپنىڭ مەسئۇلى بولۇۋاتقان بىر شەخسنىڭ ئۆزى ئوقۇپمۇ باقمىغان كىتابنى دەرسلىك قىلىشقا پۈتۈشۈشى، ئۈستىلىك تەنقىدلەنسە قايتۇرغان ئىنكاسنىڭ بۇ قەدەر پەس ۋە چاكىنا ئۇسۇلدا بولۇشى دىنىي ساھە ئۈچۈن، شۇنداقلا مىللىي مائارىپ ئۈچۈن نەقەدەر ئېغىر پاجىئە!\n\nمەسىلىنىڭ ئوبزور قىلىنىشىمۇ قانداقتۇر قەغەزنىڭ قارا سىياھقا بويۇلۇشى، ياكى قانداقتۇر بىرە مەكتەپنىڭ دەرسلىك تاللىشى مەسىلىسى ئەمەس، ئەكسىچە ئاشۇنچە بەدەللەر سايىسىدە قۇرۇلغان، نەچچە يۈزلىگەن قارا كۆزلەرنىڭ، يەنى كەلگۈسىمىزنىڭ ئۈمىد يۇلتۇزلىرى دېيىلىۋاتقان پەرزەنتلەرنىڭ ئوقۇشلۇقى مەسىلىسىنىڭ بۇ قەدەر ھايانكەشلىكلەرنىڭ، ئىچكى ۋە تاشقى ماسلىشىش تۈسىنى ئېلىپ قېلىشىنىڭ بىنورماللىق ئىكەنلىكىنى كۆرۈپ يەتكەنلىكتىن ئىدى. چۈنكى بۇ يەردە كۆرۈلۈۋاتقىنى بىنورماللىق. بىنورماللىقنى كۆرۈپ تۇرۇپ ئۇنىڭغا سوئال تاشلىماسلىق، سۈكۈت قىلىش قەلەم تۇتقۇچىنىڭ ئىشى ئەمەس. شۇنداق تۇرۇپ تەنقىدىمىزگە مەكتەپ مۇدىرى بولغۇچىنىڭ پوزىتسىيەسىنىڭ بۇ قەدەر چاكىنىلارچە، بۇ قەدەر ئەينۇلارچە، بۇ قەدەر ئالىقاپچە، بۇ قەدەر ساپاسىز، بۇ قەدەر ئەخلاقسىز شەكىلدە بولۇشى بەكلا ئېچىنىشلىق ۋە قورقۇنچلۇقتۇر. بۇنداق ئەھۋالدا جەزمەن بۇ ھەقتە سوئال تاشلاش، ئەۋلادلىرىمىز زادى قانداق قۇرۇلمىلارنىڭ ئامانىتىگە قويۇلۇۋاتىدۇ؟ بۇلاڭچىدىن قېچىپ قويمىچىغا تۇتۇلۇۋاتامدۇ يوق، بۇنى قايتىدىن دەڭسەش كېرەك بولۇپ تۇرۇپتۇ.\n\n## خۇلاسە\n\nمېھراب كەلىمىسىنىڭ يىلتىزى «جەڭ» مەنىسىدىكى «حرب»سۆزىدىن كېلىپ چىققان. بۇ مەنىدىن مېھراب «جەڭگاھ» مەنىسىدە بولۇپ، رەزىللىك مەنبەسى بولغان شاياتۇنغا قارشى مەنىۋى كۈرەش مەيدانى، نەپسنى تەربىيە قىلىشتا قىبلىگاھقا يۈزلىنىدىغان مۇقەددەس ماكاندۇر. شۇنداقلا پەيغەمبەرنىڭ ماقامىنى سىمۋول قىلغان يېتەكچىلىكنىڭ، ھەقىقەتكە، ھىدايەتكە، ئاللاھ يولىغا يېتەكچىلىك قىلىشنىڭ ماقام ئورنى. ئىمام ئەنە شۇ ماقامنىڭ روھىنى مۇھاپىزەت قىلغان كىشىنى كۆرسىتىدىغان بولۇپ، ئەقىل بۇزۇلسا بەدەن يولدىن ئاداشقىنىدەك، مېھراب بۇزۇلسا، قۇببەنىڭ چۆكۈشى، بۇ چۆكۈشنىڭ مېھراب تامان بارچە يۈز كەلتۈرگەنلەرنى ئۆز ئىچىگە ئېلىشى مۇقەررەر. مېھراب مەنىۋىياتى ساغلام كىشىلەرنىڭ، تىلى ۋە دىلى بىر بولغان، ئىچى ۋە يۈزى بىر بولغانلارغا تېگىشلىك بولغان، شۇلارغا لايىق بولغان ماكاندۇر. ئۇنىڭ ساغلاملىقى جامائەتنىڭ مەنىۋىياتىنىڭ ساغلاملىقىدۇر. ئۇنداق بولمىغاندا، يەنە كېلىپ «جەڭگاھ» بولمىش مېھراب پەيغەمبەر ئىلمىدىن مول نېسىۋە ئالغانلارنىڭ قولىدا بولماستىن، شەيتان بىلەن ئىتتىپاقداش بولغۇچىلارغا، تەڭكەشچىلەرنىڭ قولىغا ئۆتكىنىدە، مېھرابتىن چىقىدىغىنى چايان، جامائەتكە يېتىدىغىنى ئۇنىڭ زەھىرىدىن باشقا نەرسە بولمايدۇ.\n\nدىن ئەھلى بولغىچىلىقىنى كۆزدە تۇتۇپ تەنقىدكە سەمىمىي پوزىتسىيە تۇتۇشنى كۈتۈپ تەنقىد يازدۇق، ئەمما بىزگە قايتقان جاۋاب كۆرۈنۈشتىكى مېھراب ئەھلىگە يارىشىدىغان جاۋاب بولماستىن، مېھرابتىن ئۇۋا ياساپ يۈرگەن چاياننىڭ جاۋابى بولدى. ھەيھات!!!\n\n**- بۇرھان مۇھەممەد**\n*2022-08-18*\n\n---\n**مەنبە:** ئويغاقلار دۇنياسى سەھىپىسى"}
{"title": "كېلىۋاتقىنى ئېقىن ئەمەس، توپان، توپان!", "author": "بۇرھان مۇھەممەد", "date": "Unknown", "tags": [], "content": "# كېلىۋاتقىنى ئېقىن ئەمەس، توپان، توپان!\n\nئۆزىگە تەۋە ئورتاق تىلى بولمىغان جەمئىيەت باشقىلارنىڭ ئورتاق تىلىنىمۇ چۈشىنەلمەيدۇ. بۈگۈن بۇ مىللەتكە بالا - قازا بولۇۋاتقان مۇستەملىكىچىلىرىنىڭ ئورتاق تىلى بار. ئۇلارنىڭ بۈگۈنكى دەردى ئاستا خاراكتېرلىك قەتلى قىلىش ئەمەس، بەلكى شىددەتلىك قەتلىئام قىلىش. ئۇلار مىللەتنىڭ سانىغا قەتلىئام ئېلىپ بېرىش بىلەنلا مەشغۇل ئەمەس، بەلكى ئۇنىڭ نەسىل - نەسەب شەجەرىسىنىڭ مەنىۋى ئىزنالىرى بولمىش تارىخىي مەدەنىيىتىنىمۇ قوشۇپ قەتلىئام قىلىش بىلەن مەشغۇل.\n\nكەچمىشتە ئۇلار مىللەتنىڭ دىققىتىنى تىلنىڭ شەكلىنى قۇتقۇزۇشقا مەشغۇل قىلىپ قويۇپ ئەمەلىيەتتە بۇ تىلنىڭ روھىنى چىرىتىش پىلانىنى يۈرگۈزگەن بولسا، بۈگۈنكى كۈندە ھەممىنى جاننى قۇتقۇزۇش ھەلەكچىلىكىگە سېلىپ قويۇپ تىلنى پۈتۈنلەي مۇنقەرز قىلىش، مەدەنىيەتنى يىلتىزدىن قۇرۇتۇش، ساننىمۇ، سۈپەتنىمۇ قوشۇپ يوقىتىش ۋە بۇنىڭ ئورنىغا ئاتالمىش **«بىر گەۋدىلەشكەن كۆپ مەنبەلىك جۇڭخۇا»** مەدەنىيىتىنى قۇرۇش پىلانىنى ئىشقا ئاشۇرماقتا.\n\nدەرۋەقە، ئۇلار ئۆزلىرىنىڭ ئورتاق تىلىنى قۇرۇپلا قالماي، بۇ تىلىنىڭ پەلسەپەسىنىمۇ بارلىققا كەلتۈرۈپ بولدى. ئۇلاردىكى بۇ ئورتاق تىل (مەدەنىيەت بىلەن قوشۇپ قۇرۇتۇۋېتىش پىلانى) گەرچە ئون يىلدىن بىرى ئاشكارا تەشۋىق قىلىنىۋاتقان بولسىمۇ، ئارىمىزدا بۇ تىلنى يېشىپ چۈشەندۈرىدىغان بىرەر سىياسىيون، بىرەر زىيالىي ياكى بىرەر يازار كۆرۈنمىدى. ئومۇميۈزلۈك بىرلىكتە باشتىن كەچۈرگەن يېقىنقى 30 يىللىق غەپلەت دەۋرىمىزنى نەزەرگە ئالغان، ھەمدە بۇ كۆرمەسلىكنى، ۋاقتىدا بايقىماسلىقنى، قارشىسىغا مۇناسىپ «ئورتاق تىل» بىرلىكى قۇرالمىغىنىمىزنى ئەپۇ قىلىپ تۇرساقمۇ، بۇ بىرقانچە يىللىق پاجىئەدىن چۆچۈگەندەك كۆرۈنگەن ھەرقايسى تەرەپلەردىن بۇ ھەقتە تۈزۈكچە ئويغىنىش سىگنالى ئالالماسلىقىمىز ھەقىقەتەن ئەپۇ قىلىپ بولمايدىغان ئېغىر پاجىئە دېيىشكە بولىدۇ. غەلىتە يېرى ئىرق ۋە مەدەنىيەت تەڭلا نىشان قىلىنغان زور كۆلەملىك قىرغىنغا قارىتا بۇ قەدەر سۈكۈتنىڭ بولۇشى، ئەمەلىي قەدەملەرنىڭ ئېلىنماسلىقى، ئېلىنغان قەدەملەرنىڭ كىمنىڭ مەنپەئەتىگە خىزمەت قىلىشقا ياراۋاتقانلىقى، ھەمدە بۇنىڭ ئېغىر ئاقىۋەتلىرىنى،  تولدۇرغۇسىز زىيانلىرىنى قەلەمكەشلىرىمىز ۋە ھەرقايسى «شۇناسلىرىمىز» ھەمدە «تەتقىقات» بىلەن ئالدىراش يۈرۈۋاتقانلىرىمىزنىڭ يېزىشى، چۈشەندۈرۈشى ۋە ئاتاقتىكى «سىياسىيون»لىرىمىزنىڭ خەلقنى سەپەرۋەر قىلىشى زۆرۈر ئىدى. ئەمما يەنىلا سۈكۈت داۋام قىلىپ كەلمەكتە...\n\nقەلەم ساھىبلىرى بىلەن سىياسىي قاناتلىرىمىزنىڭ مەسئۇلىيىتىنى ۋە ئۇلارنىڭ نۆۋەتتىكى رېئاللىقىنى تىلغا ئالغان ئىكەنمىز، ئەلۋەتتە **«دىنىي ئۆلىمالار»** توپىمىزنىمۇ ياد ئېتىشكە مەجبۇرمىز. ئەگەر يىغىنچاق قىلىپ ئېيتىدىغان بولساق، مەزكۇر توپ ئۇيغۇر تارىخىدا بۇ قەدەر يارامسىز ھالغا چۈشۈپ قالغان ئەمەس. بۈگۈن ۋەتەندە مىللەتنىڭ ئورتاق تىل قۇرۇلۇشى پىلانىنى بارلىققا كەلتۈرۈشكە باش قاتۇرىدىغان، خىزمەت قىلىدىغان ھەقىقىي ئۆلىمالار قاتلىمىمىز پۈتۈن - سۈرۈك ھالدا مۇستەملىكچىلەرنىڭ قارمىقى ئاستىغا چۈشۈپ قالدى. ئەمما مىللەتنىڭ ھۇزۇرىغا ئۆزلىرىنى «دىنىي ئۆلىمالار» دەپ تونۇشتۇرۇۋاتقان بۇ توپ ئىنتايىن پاسسىپ ۋە كېرەكسىز ئىشلار بىلەن ئاۋارە. ھەتتا تارىخىي جامەلەرنىڭ چېقىلغانلىق خەۋىرى كېلىۋاتسىمۇ بۇ توپنىڭ تەپسە تەۋرىمەس ھالىتىدىن قىمىرلىماسلىقى پاجىئەدىن باشقا نەرسە ئەمەس. ئۇلارنىڭ بۈگۈنكى ۋەزىيىتى ۋەتەندىكى مۇستەملىكىچىلەرنىڭ زۇۋانى بولۇپ بەرگەن ھېلىقى «دىنىي زاتلار»دىن ئانچە پەرقى يوق بولۇپ، گويا بوينى باغلاقلىق قوي پادىسى كەبى ئاللىكىملەرنىڭ دېپىغا ئۇسۇل ئويناۋاتقاندەك بىر تۈسنى بەرمەكتە. ئۆزىنىڭ خاسلىقى ۋە رولىنى ئاڭقىرالماسلىق، نېمىنىڭ بازىرى چىقسا شۇنىڭغا تەڭكەش قىلىپ زۇۋان سۈرۈش بۇنىڭ رېئال مىساللىرىدىندۇر. ئالايلۇق، پەن تارتىشمىسى بولغاندا **«پەن ئۆگىنىش پەرز»**، نامايىش تارتىشىمىسى بولۇۋاتقاندا **«نامايىش پەرز»**، گۇۋاھلىق سەپەرۋەرلىكىدە **«گۇۋاھلىق پەرز»**...\n\nئەجەبا سىياسىي نەيرەڭلەر تۇشمۇتۇشتىن ئوينىلىۋاتقان بىر جەمئىيەتكە خىتاب قىلىشتا بۇ قەدەر تەنتەكلىكنىڭ سەۋەبى نېمە؟ بىر توپقا ۋاكالىتەن چىقىۋاتقان بۇ قەدەر ئاڭسىز ۋە قارىغۇلارچە بېرىلىۋاتقان تىرناق ئىچى «پەتىۋا»لارغا نېمە دېگۈلۈك؟! ھەيران قالارلىقى، بۇ توپنىڭ ۋەكىللىرىنىڭ ئىنسانىيلىق بىلەن ئىسلامىيلىقنى ئايرىپ تەھلىل قىلىشلىرىچۇ؟ ئەجەبا، بۇ قەدەر دىننىڭ روھىدىن ئۇزاق، توختىماي ئېغىزىدىن ئايەت - ھەدىس تۆكىلىدىغان، ئەمما قارىسىغا تەپسىر ۋە ئىزاھات بېرىشتىن ئايانمايدىغان **«ئۆلىما توپى»**نىڭ بۇ مىللەتكە نېمە كېرىكى بار؟\n\nقىسقىسى، بۇ توپمۇ ئۆزلىرىگە يۈكلەنگەن ئىلاھىي مەسئۇلىيىتىنى قاملاشتۇرۇپ ئورۇنداپ كېتەلمىدى. مىللەتنىڭ ئورتاق تىل قۇرۇلۇشىنىڭ تۈپ ئاساسى بولغان دىل بىرلىكى، ئىمان بىرلىكى، ئېتىقاد بىرلىكى، ئىسلامىي ئاڭ بىرلىكى، ئىسلامىي مەدەنىيەت پۈتۈنلۈكى قاتارلىق ساھەلەردە ئىلمىي خىزمەتلەرنى، ئەمەلىي قەدەملەرنى كۆرۈش نېسىپ بولغىنى يوق. بۇ ھەقتە ئۇلارنىڭ پىكىرلىرىنى ئاڭلاش ئەمەس، سايىسىنى تېپىش مۇمكىن بولمايۋاتىدۇ. ئۇلار كىشىلەرنىڭ ئەقلىيىتىگە بېقىپ خىتاب قىلىش كۆرسىتىلگەن بىر دىننىڭ مەنسۇپلىرى تۇرۇپ مىللەت نېمىدىن زېرىكسە شۇنى «دىن» قىلىپ تەڭلەش بىلەن ئاۋارە. ھالبۇكى بۈگۈن بۇ مىللەت ئاتالمىش ناباب **«ۋەز»**لەردىن سىقىلىغلىق. ئەكسىچە ئۇلار زېھنىنى يېڭىلاشقا، مېڭىسىگە سېلىنغان قۇلۇپلارنى پاچاقلاپ تاشلايدىغان، روھىي قۇللۇقتىن ئازاد قىلىدىغان قۇرئانىي روھقا، سۈننەتتىن ئىبارەت ھىدايەتنىڭ پارلاق نۇرىنىڭ ۋۇجۇدىنى يورىتىشىغا، يىللاردىن كۆزلىرىگە باغلانغان پەردىلەرنى ئېچىشقا، ئىش - ئەمەللىرىنى ئىلاھىي مىزانغا سېلىپ تۇرۇپ ھەرىكەت قىلىشقا موھتاج. دىننىڭ ئەڭ ھالقىلىق ئېھتىياجى چۈشۈۋاتقان مۇشۇنداق بىر ۋاقىتتا، ئايىغى چىقماس تۆۋەن سەۋىيەلىك ۋەز - كالاملار بىلەن ئۇلارنىڭ روھى ئاچلىقىغا بارماقچى بولۇش بۇ يولنىڭ ھەققىنى بېرەلمىگەنلىكنىڭ، بۇ يولنىڭ يولۇچىسى بولۇش مۇددىئاسىغا لايىق بولالمايۋاتقانلىقنىڭ ئىپادىسىدۇر.\n\nئومۇمىي رېئاللىقنى چىقىش قىلغان ۋاقىتتا، نۆۋەتتە بۇ مىللەتنىڭ سەرخىللىرى كۆرۈنۈشكە تىرىشىۋاتقان «زىيالىيلىرى» بولسۇن، سەركە ئاتىلىۋاتقان «سىياسىيونلىرى» بولسۇن، يېتەكچى كۆرۈنۈۋاتقان «ئۆلىما»لىرى بولسۇن، كېلىۋاتقان ۋە يۈز بېرىۋاتقان قىرغىنچىلىقلارغا قارشى قول - قولچە تېگىشلىك ھەرىكەتكە ئۆتەلمىگىنىدەك، بولۇۋاتقان ھەر تۈرلۈك قەتلىئاملارغا  قارىتا زەربە خاراكتېرلىك بىرەر ئىنقىلابىي ھەرىكەت سىستېمىسى قۇرالىغىنى يوق. بۇلا ئەمەس، ئورتاق قارشى تۇرۇشتا مۇستەملىكىچىلەرنىڭ قۇرۇۋالغان تىلىغا، پەلسەپەسىگە قارشى ئىدىيەۋى ئاقارتىش ۋە زەربە خاراكتېرلىك تەشۋىقات خىزمىتىمۇ ئوتتۇرىغا چىققىنى يوق. بۇنداق بىر ۋەزىيەتنىڭ ھۆكۈم سۈرۈشى ئوخشاشلا دۈشمەن قارشىسىغا چىقماي تۇرۇپ ئاق بايراق چىقارغانلىقنىڭ، مەغلۇبىيەتنى جاكارلىغانلىقنىڭ ئىپادىسى. مەلۇم بىر مۇتەپەككۇرنىڭ ئېيتقىنىدەك: **«مەغلۇبىيەت ئىككى خىل ھالەتنىڭ مەھسۇلىدۇر. بۇنىڭ بىرى ئىدىيە ئاساسى بولمىغان ھەرىكەت، يەنە بىرى ھەرىكەتتىن ئايرىلغان ئىدىيە»**.\n\nنۆۋەتتە مۇنقەرزلىكىمىزنى تېزلەشتۈرۈش ئۈچۈن غايەت زور بىر توپان بىز تەرەپكە قىستاپ كېلىۋاتىدۇ. بەلكىم بىزنىڭ بۇ توپانغا قارشى ھېچ قىلمىسا كېمە ياساش پۇرسىتىمىز بولۇشى مۇمكىن. ئەگەر ياشاۋاتقان بۇ دۇنيالىقىمىزدا كېلەچىكىمىز ئۈچۈن، ئەۋلادلىرىمىز ئۈچۈن قول - قولچە بىر كېمە ياساپ چىقالمايدىكەنمىز، ئەكسىچە پۇرسەتنى قولدىن بېرىپ قويىدىكەنمىز، بىز ياسالمىغان كېمىنى ئەۋلادلىرىمىزنىڭ ياساپ چىقالىشى رېئاللىقتىن كۆپ يىراقتا. بەزىلەر كېمە ياسالمىغاندىمۇ تۇغان سالساق ھېساب، دېيىشى مۇمكىن، ئەمما مەن دەيمەنكى، كېلىۋاتقىنى ئېقىن ئەمەس، توپان، توپان!\n\n**- بۇرھان مۇھەممەد**"}
{"title": "كىمگىمۇ يىغلاپ بېرەرمىز؟", "author": "بۇرھان مۇھەممەد", "date": "1947-10-19", "tags": [], "content": "# كىمگىمۇ يىغلاپ بېرەرمىز؟\n\nبىر ئىشنى باشلاشنىڭ نەقەدەر قىيىنلىقىنى پەقەت ئىش كۆرگەنلەرلا ياخشى بىلىدۇ. بىر ئىشنى باشلاش قانچە قىيىن بولسا، ئۇنى ئاخىرىغىچە ياشىتىپ، داۋاملاشتۇرۇشمۇ شۇنچە قىيىن. بۇنى پەقەت ئىش ئىگىلىرى ھېس قىلالايدۇ. قىيىن بولسىمۇ شۇ ھەقتە گەپ ئاچماي بولمايدۇ. بىر جەمئىيەت ئىش باشلىغان ۋاقىتتا، دەرھال شۇ ئىشنى ئاخىرىغا چىقىرىشنى نىشان قىلىدۇ ياكى شۇ ئىشقا بەل باغلايدۇ.\n\nجاھاننى بىر چەتكە قايرىپ قويۇپ تۇرۇپ ئۆز يۇرتىمىزدىكى ئىشلارغا بىر قۇر كۆز يۈگۈرتىدىغان بولساق، دېمەكچى بولغانلىرىمىزغا تېخىمۇ يېقىنلىشالايمىز.\n\n(شەرقىي) تۈركىستان مائارىپ سەھنىسىگە نۇرغۇنلىغان ئىش ئىگىلىرى چىقىپ كەلدى. سىياسەت ساھەسىدىمۇ بىرقانچە سىياسەتچى جاسارەت كۆرسىتىپ باقتى. مىللىي ئويغىنىش ئۈچۈن تېخىمۇ ئىلگىرىلىگەن ھالدا مىللىي ئۇيۇشمىلار، توغرىسى مىللىي تەشكىلاتلارمۇ ئوتتۇرىغا چىقتى. بىراق بۇلارنىڭ ھېچقايسىسى ئۆز غايىسى بويىچە ئىشىنى داۋاملاشتۇرالمىدى. قىلسىمۇ ئۈنۈمگە ئېرىشەلمىدى. نېمە ئۈچۈن؟\n\nتىلغا ئېلىنىۋاتقان بۇ مىللىي ھەرىكەتلەرنىڭ ھەممىسى دېگۈدەك دەۋرىنىڭ ھاكىمىيەت رېجىمى (تۈزۈمى) غا ئۇيغۇنلىشالمىغانلىقتىن، ھاكىمىيەتتىكىلەرنىڭ ئىشەنچىنى ئاقلىيالمىغانلىقتىن ئوتتۇرىغا چىقار - چىقمايلا يېقىلدى. نەتىجىدە مىللەت ئۆزىنىڭ مۇھىتىدا ئۆسۈپ يېتىلگەن مىللىي ئىز ياراتقۇچىلىرىدىن، مىللىي مۇنەۋۋەرلىرىدىن ئايرىۋېتىلدى.\n\nمىللىي مۇھىت ئىچىدە تۇرۇپ مىللىي ھەرىكەت قوزغاشقا ھېچبىر ئىمكانىيەت قالمىغان بىر مەزگىللەردە، تۈركىستان نامى بىلەن ئىچكى چىندە (خىتاي ئۆلكىلىرىدە) پائالىيەت قىلىۋاتقان رەھبەرلەر، كۈنىمىز ياشلىرى مىللەت ھۇزۇرىدا ئېگىلىپ تۇرماقتا.\n\nھاياتنىڭ ئەڭ ئېغىر كۈنلىرىنى باشتىن كەچۈرۈۋاتقان بولۇشىغا قارىماي، پۈتكۈل بارلىقىنى مىللەت ئۈچۈن، يۇرت - ۋەتەن ئۈچۈن سەرپ قىلىۋاتقان، مىللىي ئويغىتىش ۋە مىللىي ھەرىكەت ئېلىپ بېرىش ئارقىلىق ئىچكىرى ئۆلكىلەردە پائالىيەت قىلىۋاتقان بىردىنبىر ئىدارە بولسا، بۈگۈنكى نەشرىياتىمىزدۇر. دەرۋەقە، «قول ئۇزارتسا يۇرتقا يەتمەيدىغان بىر شارائىتتا يوقلۇق، قىيىنچىلىق ئىچىدە بىر جان، بىر تەن بولۇپ ئىشلىمەك، بەرپا قىلماق ئەركەكلىك ۋە مەردلىك ھېسابلىنىدۇ». [بۇ سۆز **مەسئۇد سەبرى** جانابلىرىنىڭ نۇتقىدىن ئېلىندى].\n\nيوقسۇللۇق ئاچچىقىنى تېتىغان ۋە ئېغىر كۈنلەرنى باشتىن كەچۈرۈۋاتقان مەزگىللىرىدىمۇ يۇرت ۋە مىللەتكە سۆز بەرگەن بۇ ئىدارىمىز ئاز بولمىغان پائالىيەتلەرنى ئېلىپ بارمىدىمۇ؟\n\nئىدارىمىزنىڭ ئانا تۈزۈكى (نىزامنامىسى) تۈزىلىپ، ئۇل - ئاساسى قۇرۇلغىلى 15 يىلچە بولۇپتۇ. يابانجى (يات) بىر مۇھىتتا ۋە ھەر تۈرلۈك يەكلەشلەر ئاستىدا تۇرۇپ، خىلمۇخىل ناملار بىلەن ئۆزىنىڭ مىللىي دەۋاسىنى داۋام قىلىپ كېلىۋاتقان بۇ ئىدارىمىز، ھېلىھەم بىر نىشان، بىر غايە، بىر يول ئىستراتېگىيەسى بويىچە ئىش ئېلىپ بارماقتا.\n\n(شەرقىي) تۈركىستان مىللىي مەتبۇئاتىدا ئەڭ ئۇزۇن مەزگىللىك تارىخى بار، ھەمدە ئۇيان ياكى بۇيانغا قېيىپ كەتمەستىن ئىزچىل ئۆز ۋەزىپىسىنى داۋام قىلىۋاتقان بۇ ئىدارىمىز مىللەت ئۈچۈن چوڭ بىر ئىز قالدۇرۇپ كېتىشنى مەقسەت قىلىپ كەلدى. 1881 - يىلدىن باشلاپ «توڭغۇچ»، «ئاي يۇلتۇز»، «قۇياش»، «شەفەق»، «مەرئات»، «جەدىد» قاتارلىق تۈرلۈك ئىسىملاردا سەھىپىلەر نەشر قىلىنغان ئىدى. نىھايەت 1883 - يىلى تۈركچە ۋە رۇسچە «تەرجىمان» گېزىتى نەشر قىلىندى. بۇ ئارقىلىق تۈرك تاتار دۇنياسىنىڭ مىللىي ئويغىنىشىغا ئوپۇق ياراتقان **ئىسمائىلبىك غاسپىرالى** پۈتكۈل ئۆمرىدە مىللىي ھەرىكىتىنىڭ ئاساسى تومۇرى بولغان مەتبەئەچىلىك ئىشلىرىغا كۆڭۈل بۆلۈپ ئۆتتى.\n\n(شەرقىي) تۈركىستاندا، بولۇپمۇ كېيىنكى چارەك ئەسىر ئىچىدە مەتبۇئات ئوتتۇرىغا چىققان بولسىمۇ، ھېچقايسىسى ئۇزۇن بىر مەزگىل داۋاملىشالمىدى. تارباغاتايدىكى «بىزنىڭ تاۋۇش»، كاشغەردىكى «مىللىي ھايات» قاتارلىق مەتبۇئاتلارمۇ كۆپ دېگەندە بىر ئىككى يىل داۋاملىشالىدى.\n\nئۆتكەن يىلى پۈتكۈل (شەرقىي) تۈركىستان مىقياسىدا داۋرىڭى چىقىپ، ھەممىنى ئۆرە - تۆپە قىلغان ۋە خەلقنىڭ كۆپ مىقداردا ماددىي ياردەملىرىنى قولغا كەلتۈرگەن «خان تەڭرى» نەشرىياتىمۇ ئارانلا 4 سان چىقىرار - چىقارمايلا سۇغا چېلىشىپ ئولتۇردى. كېيىن «خەلق نەشرىياتى» نامى بىلەن مەلۇم بىر ئىدارە قۇرۇلۇشقا باشلىنىۋېدى، خەلق نۇرغۇن ئۈمىدلەر بىلەن بار يوقىنى ئولاش - چولاش ئىئانە قىلدى. بۇ نەشرىياتمۇ بىرنەچچە ئاي ئىچىدە قول - قولچە ئولتۇرۇپ ئاران دېگەندە ئونىنچى سانىغىچە گېزىت چىقىرىپ توختىدى.\n\nئون نەچچە يىلدىن بىرى بار يوقىنى ئاياپ يۈرۈپ ئىشىنى داۋام قىلىپ كېلىۋاتقان ئىدارىمىز بولسا، ھەربىر ئېغىرچىلىق كەلگەندە دەردنى ئۆزى يالغۇز تارتتى. ئىدارىمىز يېقىلىدىغان ھالىغا كېلىپ قالغان تەقدىردە، ئۆز مىللىتىدىن ياردەم ئېلىشنىمۇ كۆڭلىگە پۈكۈپمۇ قويغان ئىدى. بۇنداق بىر تار مۇھىت ۋە ئۇيغۇنسىز بىر شارائىتتا كەچمىشىنى ئون نەچچە يىللارغا سوزۇپ ئاپىرالىغان بۇ ئىدارىنى يىقىتىپ قويماسلىقنى، ئاسراپ ئۆستۈرگەن مېۋە دەرىخىنى تۈۋىدىن كېسىۋەتمەسلىكنىڭ تۈزۈكلىكىنى مىللىتىمىز چۈشىنىپ يەتكۈدەك يەردىمۇ ياكى ئەمەسمۇ، ھازىرچە بۇنىڭغا بىر نەرسە دېيەلمەيمىز. ئەگەر ھەربىر مىللەتدىشىمىز، ھەربىر يۇرتدىشىمىز شەخسىي پايدىسىدىن، خۇسۇسى بايلىقىدىن مىللىي مەنپەئەتنى ئەلا بىلىدىغانلا بولسا، ئۇنداق قولاي يېقىلىدىغان ئىشمۇ يۈز بەرمەيدۇ، ئەلۋەتتە!\n\n**مەنبە:** «ئەرك گېزىتى»، 93 - سان، 1947 - يىل، 19 - ئۆكتەبىر.\n\n*ئۇيغۇرچىغا ئاغدۇرغۇچى: بۇرھان مۇھەممەد*\n\nمەنبە: ئويغاقلار دۇنياسى سەھىپىسى"}
{"title": "كۈتۈلگەن ۋە كۈتۈلمىگەن ئىشلار", "author": "بۇرھان مۇھەممەد", "date": "Unknown", "tags": [], "content": "# كۈتۈلگەن ۋە كۈتۈلمىگەن ئىشلار\n\nكۆتۈرەلمىگىدەك مەسئۇلىيەتنى بولۇشىغا ئارتىۋىلىپ، سورىقى چىقىدىغان چاغدا تېگىشلىكىدىن ئارتۇق جاۋابنى زىممىسىگە ئارتىۋىلىپ قىينىلىشلارغا بەرداشلىق بېرەلمەي جەمئىيەتتىن كۈشەندە ئىزدەشنى ئاۋام تىلىدا ئاددىيلاشتۇرۇپ **«مەغرۇرلۇق»** دېيىشكە بولىدۇ. فرانسوز پەيلاسوپ **ئالبېرت كاميو** ئېيتقاندەك **«زىيالىينىڭ ئەقلى پىسخىكىسىدىن ئۈستۈن كېلىشى»** لازىم. ئۇقۇمۇشلۇقلىرىمىز تەنقىدنىڭ مۇھىملىقىنى تەكىتلەيدىغان، ئەمما تەنقىدنىڭ ئۆزىگە يۈزلىنىپ قېلىشىدىن خۇددى سۇدىن ئەندىككەن مۈشۈكتەك ئەندىكىدىغان بولۇپ قېلىۋاتقانلىقى تانغىلى بولمايدىغان رېئاللىققا ئايلىنىپ قېلىۋاتىدۇ.\n\nئۇلاردىن بەزىلىرى مەسئۇلىيەت بىلەن مەسئۇلىيەتسىزلىككە، ئەقلىيلىك بىلەن ھېسسىيلىققا باھا بېرىشتە تەمكىنلىكىنى، تىرەنلىكىنى يوقىتىپ قويۇۋاتقاندەك قىلىدۇ. تەنقىدنىڭ مۇھىملىقىنى، جەمئىيەتنىڭ مەسىلىلىرى ئۈستىدە ئىزدىنىدىغان مەسئۇلىيەتچان كىشىلەرنىڭ مەيدانغا كېلىشىنى ئالقىشلايدىغان بۇ خىل ئىلغار زىيالىيلىرىمىزنىڭ دىياگنوز قويۇشتىكى بەزى تەنتەكلىكلىرى يۇقىرىقىدەك ئەندىكىشتىن كېلىپ چىققان بەزى مەسىلىلەر ئۈستىدە ئويلىنىپ قويۇشنىڭ زۆرۈرلۈكىنى ئوتتۇرىغا چىقارماقتا. بارغانچە پىكىر بىلەن تەنقىدنى ئايرىيالمايدىغان، كۆشكۈرتۈش بىلەن دەۋانى ئايرىيالمايدىغان، نېمىنىڭ پىكىر، نېمىنىڭ ئىنقىلابلىقىنى، نېمىنىڭ سەگەكلىك، نېمىنىڭ قۇۋلۇق ئىكەنلىكىنى، نېمىنىڭ ئومۇمغا خاس، نېمىنىڭ شەخسكە خاس خاھىشلىكىنى ئايرىماستىن، ئارىلاشتۇرۇپ خامانلاپ باھالاش كەيپىياتى مەيدانغا كېلىۋاتىدۇ. قارىغاندا ئاۋامنىڭلا ئەمەس، ئاۋامنىڭ پىسخىكىسىغا دىياگنوز قويىدىغان زىيالىيلىرىمىزنىڭمۇ پىسخىكىسى بۇزۇلىۋاتقاندەك. **ۋىراچ پىسخولوگلارغا** موھتاج بولۇۋاتقان ئوخشايمىز.\n\n**يازار: بۇرھان مۇھەممەد**"}
{"title": "لەنەت ھەق بولۇۋاتامدۇ؟", "author": "بۇرھان مۇھەممەد", "date": "2022-09-09", "tags": [], "content": "# لەنەت ھەق بولۇۋاتامدۇ؟\n\nخەلق ۋەتەندە، خېمىرتۇرۇچ ۋەتەندە، نۇھنىڭ كېمىسى ۋەتەندە دېدۇق. نەچچە كۈندىن بېرىقى كېلىۋاتقان خەۋەر - ئۇچۇرلاردىن ۋەتەندە يۈرگۈزۈلۈۋاتقان قىرغىنچىلىققا سەل قارىماسلىق كېرەكلىكىنى، يۇقۇملۇق باھانىسىدە سۇيىقەست شەپىسىدىن ئاگاھ بولۇش كېرەكلىكىنى، پەيتنىڭ مىدىراش پەيتى ئىكەنلىكىنى ئاڭلاتتۇق. سىياسەت كوچىسىغا چىقىۋېلىپ ئۇيغۇر ئۈچۈن، شەرقىي تۈركىستان ئۈچۈن سۆزلەۋاتقانلىقىنى جار سېلىۋاتقان ھەربىر سىياسىي گۇرۇپپىلارنىڭ دىققىتىگە نۆۋەتتىكى ۋەزىيەتكە جىددىي قاراشنى، دوكلاتچىلىق، يىللاردىن بىرى داۋاملاشتۇرۇپ كېلىۋاتقان رېپېتىتسىيەلىرىنى مۇشۇ مۇدھىش مەزگىلدە بولسىمۇ ۋاقتىنچە بىر ياققا قايرىپ قويۇپ زېھىننى ۋەتەندىكى خەلقنىڭ ۋەزىيىتىگە قارىتىشقا، ئاۋام قىلىۋاتقان ئىشلار ئىچىدە ئەقەللىي ئۇچۇر ئىگىلەشچىلىك ھىممەت قىلىشقا سەل قارىماي كۆزنى ۋەتەنگە تىكىش زۆرۈرلۈكىنى تەكىتلىگەن بولدۇق. ھالبۇكى، شۇنچە ئاڭلىتىپمۇ يەنە سىياسەتمەنلەر تائىپىسىدىن تەدبىر دەپ ئاتىغىلى، زۇۋان سۈردى دېگىلى بولغىدەك ھەرىكەتنىڭ سايىسى كۆرۈلمىدى. نەچچە كۈنلەردىن بۇيانقى خەۋەر مېدىيالاردا ئىشلىتىۋاتقان سۆز - ئىبارىلەرگە قارىساقمۇ نومۇس قىلمىغان ھالدا خىتاينىڭ تەشۋىقات تىلى بولغان «يۇقۇملۇق پەيتىدە...»دەپ باشلىنىدىغان جۈملىنى ئىشلىتىۋاتقان خەۋەر قاناللىرىنى، «خىتاي دائىرىلىرى...» دەپ باشلىنىدىغان كومپارتىيە گىراژدانلىقى پۇرايدىغان سۆزلەر بىلەن ۋەزىيەتنى ئاددىيلاشتۇرۇشقا يارايدىغان ئۇچۇرلارنى توختىماي بېرىشنى ئۈزۈپ قويمىدى. ئىنسانلار شەھەر بويلاپ قىرىلىۋاتقاندا، مۇنارى كېسىلىپ كەتكەن جامەنىڭ، جامائىتى يوق مەسجىدنىڭ خەۋەرلىرىنى چىقىرىپ يۈرۈشتىن، بۇنداق مەزگىلدە بۇ تۈر خەۋەرنى ئىشلەپ يۈرۈشنىڭ زېھىن مەشغۇل قىلىش تاكتىكىلىرىغا ماسلىشىش بولۇپ قالىدىغانلىقىنى ئاڭقىرالىغۇدەك «مۇخبىر»نىڭ قالمايۋاتقانلىقىغىمۇ ئاچچىق كۈلمەي بولمىدى.\n\nچوڭ - كىچىك، نەۋرە - چەۋرەگە قەدەر ئۆيگە ھەپسىلىنىپ قىرىلىپ بولغاندا، كەئبىدەك مۇقەددەس ئۆينىڭ بىر تال خىشىنىڭ قوپۇرۇلۇشىدىنمۇ قېنى ئۇلۇغ ۋە ئەزىز بولغان بىر خەلقنىڭ تىرىك ئىنسان ھالىتى مەۋجۇت دۇنيادىن يوق قىلىنىپ سان - سېپىرغا ئايلىنىپ كەتكەندە ئاتالمىش «دەۋا» دەپ چۈشىدىغان ئادەتنى مۇشۇنداق پەيتتە بولسىمۇ تاشلاپ تۇرۇش كېرەكلىكىگە، مەسىلىگە جىددىي قارالمىغانلىقنىڭ ئاقىۋىتىنىڭ خەتەرلىك بولىدىغانلىقىغا «ئاقىلغا ئىشارەت» ئۆلچىمى بويىچە ئاڭلىتىشقا ئۇرۇنۇپ كۆردۇق. ئەمما كار قىلمىدى. ئەڭ قىلىنغىنىمۇ يەنە شۇ بېشى شوئار توۋلاش، ئوتتۇرى دەرد ھال تۆكۈش، ئاخىرى يىغا - زارە دۇئا بىلەن تۈگەللەپ تارقىلىشتەك سېرك ئويۇنىغا ئوخشاش ئىجرا بولۇپ كېلىۋاتقان «نامايىش» ئاتلىق تىياتىرنى ئويناشتىن ھالقىپ كەتمىدى.\n\nسىياسەت سەھنىسىگە چىققانغا تۇشلۇق ئۇنىڭ ئەلىم - تەلىمىدىن خەۋرى يوق سىياسىي پوق قورساقلارنى، سىياسىي دەللاللارنى، گۆشباش ئەخمەق بىلەن قارا قورساق تومپايلار توپىنىغۇ بىر ياققا قايرىپ قويايلى، سىياسىي دەۋانىڭ ئىچكى - تاشقى قۇرۇلمىلىرىدىن ئىدېئولوگىيەلىك ئۇل ئاساس مەسىلىلىرىگە قەدەر تەنقىدىي نەزەردە پىكىر قىلالايدىغان خېلى - خېلى تەشكىلات كاتتىلىرىدىنمۇ بۇ بارىدا ئالدىن كۆرەرچە سىياسىي كۈنتەرتىپ شەكىللەندۈرۈش خاھىشى بولغانلىقى، مەسىلىنى ئاپشاركا مېدىيالارنىڭ ئەكسىچە ئاڭلىتىشقا يەڭ تۈرگەنلىكى بىلىنمىدى. نۆۋەتتىكى ۋەزىيەتنىڭ خاراكتېرىگە كەسكىن دىياگنوز قويۇپ سەگەكلىكنى ئاشۇرۇش، سەپراسقا تۇرۇش لازىملىقىنى جىددىي تۈستە ئاڭلاتقانلىقى كۆرۈلمىدى.\n\nدەرۋەقە، كۆرۈۋاتقان ۋە خەۋەر تېپىۋاتقانلىرىمىز ئۆزىمىزنى ئاكتىپ ھالدا ھەربىي ھالەتكە ئۆتكۈزۈشىمىز كېرەك بولۇۋاتقانلىقىنى تەقەززا قىلىۋاتقان بولۇپ، شىمالدىن جەنۇبقا، جەنۇبتىن شىمالغا گاھ سىناق، گاھ تەجرىبە شەكلىدە داۋاملىشىپ مېڭىۋاتقان قىرغىنچىلىق سىياسەتلىرىنىڭ نۆۋەتتىكى دەسلەپكى قەدىمى بولغان ۋە يۇقۇملۇق كېسەل باھانىسىدە شەكلى ئۆزگەرگەن ھالىتىدە داۋاملىشىۋاتقان ئىرقىي قىرغىنچىلىقنى تېخىمۇ ۋەھشىيانە ھالغا ئېلىپ كېلىشكە كۈچەۋاتقان، يەنە كېلىپ خەلقنى شۇ خەلقنىڭ ئىچىدىن چىققان ماڭقۇرتلىرىنىڭ، مۇناپىق غالچىلىرىنىڭ قولى بىلەن ئاچارچىلىققا مەھكۇم قويۇپ قىرىشنى پۇرسەتكە ئايلاندۇرۇۋالغان بۇ مەزگىلدە ئۇلاردىن كۈتۈلىدىغىنى ھەرگىزمۇ جىمجىتلىق ياكى تۈگۈلۈۋېلىش ئىچىدە، قانداقتۇر كۈنتەرتىپنى دوكلات تەھلىل قىلىش قۇيۇنلىرىغا، يىغىن ئېچىپ گەپ سېتىپ ئىش قىلىۋاتقان كۆرۈنۈشلەرگە توشقۇزماسلىق، توپلىشىپ يەپ ئېچىشتىن باشقا قىممىتى يوق بىھۇدە كوللېكتىپ پائالىيەتلەرنى ئۇلغايتىش، ئەمەس ۋاقتىدا ئەمەس ئىشلارنى قىلىپ يۈرۈشلەر بىلەن ئۆتكۈزۈشكە بولمايدىغانلىقىنى ئەسكەرتىش كۈتۈلمەكتە ئىدى. ئەپسۇسكى، ھەرقايسى تەشكىلىي تەرەپلەر كېلىشىۋالغاندەكلا مەسىلىگە ئورتاق جىم بولۇۋېلىش تەرىپىدە. ياكى نەچچە قۇرلۇق باياناتلارنى قىلىپ قويۇش بىلەن سىياسىي كاتتىباشلىق مەسئۇلىيەت ئادا بولۇپ كېتىدىغاندەك ھېسسسىيات بىلەن يەنە شۇ «ئەسكى ھاممام، ئەسكى تاز» پەدىسىگە، لەپەرچى لەپەرچىلىكىنى قىلىۋېرىدىغان، مۇخالىپچىسى مۇخالىپلىققىلا چېتىلىدىغان ئىشلارغا كۆڭۈل بۆلۈشتىن چىقىپ كەتمەيدىغان بىر تۈرلۈك ۋاكۇئۇم ئىچىدە كېتىۋاتقاندەك ۋەزىيەت مەۋجۇت. ھالبۇكى نۆۋەتتىكى ئاچارچىلىق مەسىلىسى ۋە ئۇنىڭ خاراكتېرىنىڭ نەچچە يىلدىن بۇيانقى تۇتۇپ سولاش، ئاتالمىش تەربىيەلەش نامىدىكى قىرغىنچىلىق قاتارلىقلارنىڭ پەدە يۆتكەپ يەنە بىر نەچچە بالداق ئۆرلىگەن ھالىتى ئىكەنلىكى ئاشكارا. چۈنكى، لاگېر ۋە تۇتۇپ - سولاپ ئۆلتۈرۈش قىرغىنچىلىقلىرىدا دەسلەپ قانخور مۇستەملىكىچىلەرنىڭ ئىنكار قىلغىنىغا قارىماي ھەر تۈرلۈك تەكشۈرۈش نەتىجىسىدە ئاشكارا بولغان، شۇنداقلا خەلقئارالىشىشقا يۈزلەنگەن ئېتىرازلار بىلەن شىددەتلىك قىرىش سىياسىتى داۋاملىشىۋاتقان بولسا، نۆۋەتتىكىدەك «يۇقۇملۇق» باھانىسى بىلەن لاگېر ۋە تۈرمىدە قىرىپ تۈگىتىپ بولالمىغان قىرغىنچىلىقنى كېسەل چىققانلىق باھانىسىدە تېزلەشتۈرۈش پىروجىسىدە رەسمىي سىناق باسقۇچىغا كىرگۈزمەكتە. شۇنداقلا دۇنياغىمۇ ئاڭلىتىشتا مەسىلىنى ئورتاق ھالدا «يۇقۇملۇقنى تىزگىنلەش»تەك «ئىچكى ئىش» تۈسىنى ئالدۇرۇش، «بىر چالمىدا نەچچە پاختەك سوقۇۋېلىش» ئىستراتېگىيەسىنى داۋاملاشتۇرۇۋاتقانلىقى ئوچۇق. لاگېر مەسىلىسى پاش قىلىنىۋاتقاندا چەتئەلدە «ئانامنى ئېتىپ بەر» دېگەن ئىنسانلىق غورۇرنىڭ ئۈست سادالىرى يامرىغان بولسا، چەتئەلدىكى مەسىلىگە دىياگنوز قويۇشتا ئىككىلىنىپ تۈگۈلۈۋېلىۋاتقان سىياسەتچى كاتتىباش ۋە سىياسىي پائالىيەتتىكى موللا - زىيالىيدىن بالدۇر ۋەتەن ئىچىدىكى خەلق جاننى ئالقانغا ئېلىپ قويۇپ «بۇنداق قىينىغۇچە ئېتىپلىۋەت» جاكارسى بىلەن مەسىلىنىڭ يۇقۇم تىزگىنلەش بولماستىن، ئۆلۈۋېلىشقا قىستاش ئىكەنلىكىگە، بۇنىڭ بىر سۇيىقەست ئىكەنلىكىگە دىياگنوز قويۇپ بولدى. شۇنداقلا قولدىن كەلگەنچە ئۆزىنىڭ جېنىنى ئورتاغا قويۇپ تۇرۇپ ئىشنىڭ ماھىيىتىنىڭ قانداقتۇر ئاتالمىش «يۇقۇملۇق»، ئاتالمىش «خىتاي دائىرلىرى»نىڭ ئاھالىلەرگە قىينچىلىق تۇغدۇرۇش ئارقىلىق قىلىنىۋاتقان ھەق - ھوقوق تاجاۋۇزچىلىقى ئەمەسلىكىنى، بۇنداق بىر ۋەزىيەتنىڭ تۇتۇپ سولاپ ئۆلتۈرۈش، يىغىۋېلىپ جىسمانىي ۋە ئەقلىي جەھەتتىن كاردىن چىقىرىپ ئۆلتۈرۈشتىنمۇ قىسقا مۇددەتتە مەقسەتكە يەتكىلى بولىدىغان ۋە تېز كۆلەملىك قېرىش ئۇسۇلى بولغان «ئاچ قويۇپ ئۆلتۈرۈش ۋە ئۆلۈۋېلىشقا قىستاش» سۇيىقەستى ئىكەنلىكىنى نورمال ئەقلى بار، ئىككىگە ئىككىنى قوشسا تۆت بولىدىغانلىقىنى پەرق ئېتەلەيدىغانلىكى ھەربىر ئادەم بالىسى چۈشىنەلەيدىغان ئۇسۇل ۋە ئۇسلۇبلاردا ئاڭلىتىۋاتىدۇ.\n\nمۇشۇنداق كۈنلەرنىڭ يېقىنلاپ قېلىۋاتقانلىقىغا سىگنال بېرىلىۋاتقان ئىكەن، سەل قارىماسلىق كېرەكلىكى ئۆزىگە خاس تىلدا ئىپادىلىنىۋاتقان ئىكەن، سىياسەتمەنلىرىمىزنىڭ خەلقتىن بۇرۇن ئويغىنىشى، خەلق زۇۋان چىقىرىپ بولۇشتىن بۇرۇن ئۇنى تۈرلۈك سىياسىي ئاقارتىش ۋە تەشۋىقات ئۇسۇللىرىدا شەرھلەپ يېتەكلەش ھەمدە بۇنىڭغا قارىتا تەدبىر - مۇزاكىرىلەرنى ئۈستەلگە قويۇپ كېڭەشنى باشلىۋېتىشى، مۇشۇ مەزگىلنىڭ خەتەرلىك ئۆتكەللىرىدە خەلقنى ئۆزلىرى بىلەن بىر سەپتە تۇرۇپ قوللاشقا چاقىرىشى، ئويلاپ چىقىلغان تەدبىرگە تەڭ ھەمدەم بولۇشقا چاقىرىپ سىياسىي جانلىقلىقنى ئاكتىپچان ھالىتىدە ساقلاپ تۇرۇشى، مۇھىمى قىرغىنچىلىققا قارشى قانداق پوزىتسىيە تۇتۇش كېرەكلىكىدە خەلققە ئەمەلىي ئۈلگە بولۇشى كېرەك ئەمەسمىدى؟!\n\nمانا ئەمدى ئىش ئاچارچىلىقتىن ئۆتۈپ قىرىلىشنىڭ، ئۆلۈمگە قىستىلىشنىڭ پاجىئەلىك خۇلاسىلىرى چىقىشقا باشلىغاندا، خەلق ئالدىنئالا بولغۇسىز يىغىشتۇرغۇسىز خاپىلىقتىن، مۆلچەرلىگۈسىز ئاقىۋەتلەردىن بېشارەت بېرىدىغان يەرگە كېلىپ بولدى. ۋەتەندىكىلەر «بۇنداق قىينىغۇچە ئەپ چىقىپ ئېتىۋەت» دېيىشنى باشلاپ بولدى. بىزنىڭ تۇتۇملىرىمىز ۋە قىلىۋاتقان شوئارۋازچە ھەرىكەتلىرىمىز بولسا، خۇددى كۆنۈككەن بويىچە تىرىكنىڭ غېمىنى ئەمەس، چېقىلىپ بۇزۇۋېتىلىپ بولغاندا ئەسكىلىكىنى پاش قىلىشقا يازىدىغان دوكلاتقا خام ماتېرىيال بولۇشقا، ھاياتلارنىڭ ئۆلۈپ تۈگەپ ئىستاتىستىكىغا، «رەقەم»گە ئايلىنىشىنى ساقلاۋاتقانغا بېرىپ قىلىۋاتقاندەك بولۇۋېلىشلارنى، تۈگۈلۈۋېلىشلارنى زادى قانداق چۈشەنگۈلۈك؟!!!\n\nئەجەبا، ئاچلىققا مەھكۇم قىلىپ ئۆلتۈرۈشنىڭ، يەنى ئىككىنچى بىر ئوبيېكتىپنىڭ نامەرتچە بولسىمۇ چېقىلىپ جان تەسلىم قىلىشىغا ياتمايدىغان، ئەكسىچە ھايۋاننىڭ ھايۋانغا قىلمايدىغان مۇئامىلىسىنى قىلىپ ئۆلۈشكە قىستاشقا ياتىدىغان **«ئاچ قويۇپ ئۆلتۈرۈش»**نىڭ قەبىھلىكلەر ئىچىدىكى ئەڭ قاباھەتلىكى ئىكەنلىكىنى ئاڭقىرمىغۇدەك ھالغا چۈشۈپ قېلىۋاتامدۇق؟ ئەجەبا، ئىش چىڭغا چىققاندا تېپىلغۇسىز بولۇپ كېتىدىغان لامزەللە ئادەتنىڭ سىياسىي كىرىزىستا يۈز بەرسە بولمايدىغانلىقىنى، خەتەرنىڭ مالدىن جانغا، جاندىن مۇنقەرزلىككە سۆرەپ ماڭىدىغانلىقىنى پەملىگۈدەك پاراسەتتىن شۇنچە يىراقلاپ كەتتۇقمۇ؟ ياكى بۇ ھېلىقىدەك «مېنىڭ گېپىمنى ئاڭلىماي مۇشۇ كۈنگە قالغان خەلق بولغانكىن نېمە بولساڭ بولۇشمامسەن» پەدىسىدىكى ماي تارتىشمۇ؟ ياكى بولمىسا «بىرە قېتىم بىز زۇۋان سۈرمەي كۆزىتەيلى قېنى، قانچىلىك زۇۋان چىقىرىدۇ بۇ خەلق»، دېگەنگە ئوخشاش، ئەمەس چاغدا قىلىنغۇسى كېلىپ كەتكەن داھىيانىلىقمۇ، ياكى سىياسىي دەھالارچە ئېلىپ بېرىۋاتقان تەجرىبىۋازلىقمۇ؟\n\nئەلۋەتتە، خەلقنىڭ قوزغىلىشىنى تىزگىنگە ئېلىش ئۈچۈن مەخسۇس «ئىشخانا»دىن تەلىمات ئالىدىغانلارنىڭ تىل بىرىكتۈرۈۋېلىشلىرى، ئورتاق مېتودتا زېھىن مەشغۇل قىلىدىغانلىقى، ئاچ قويۇپ قىرىشنى مۇمكىنقەدەر ھەقىقىي خاراكتېرى بويىچە پاش قىلماستىن، ھەتتا كۈنتەرتىپكە ھېچ ئەكەلمەسلىك ئۈچۈن تىنىم تاپمايدىغانلىقى بىر رېئاللىق. لېكىن سىياسىي سىزىقلىرى ئېنىق بولغانلارنىڭمۇ بۇنىڭغا قولدىن كېلىدىغان تەدبىرلەرنى ئىشلەپ چىقارماسلىقىنى، ھەرىكەت ياكى ئۇرۇنۇشلارنى قىلىپ كۆرمەيۋاتقانلىقىنى چۈشىنىپ يېتىش بەكلا ئازابلىق، ھەم كىشىنى ئۈمىدسىزلەندۈرىدۇ. شۇنداق كىشىلىرىمىز ياكى شۇنداقلارنىڭ ئۇيۇشۇشىدا بارلىققا كەلگەن تەشكىلات ۋە قۇرۇملارنىڭ ھەر سىياسىي كىرىزىستا، سىياسىي توقۇنۇش ۋە كۈنتەرتىپلەردە ئاۋام - خەلقتىن پەرقى كۆرۈنەرلىك بولۇپ تۇرماسلىقى، سىياسىي ساغلاملىق ياكى سەزگۈرلۈكى يوق بولغان، ئەكسىچە سىياسەت كوچىسىغا دەسسىشى ھارام بولۇپ كەتكەن تىپلارغا قارشى ئوتتۇرىغا چىقىشتىن باشقا سىياسىي كۈن تەرتىپلەرگە چولى تەگمەيدىغاندەك كۆرۈنۈشى ئەپسۇسلۇق ئېلىپ كېلىدىغان بىر ۋەزىيەتتۇر. سۈنئىي كۈنتەرتىپنى تازىلاشقىلا چولىسىنى تەگكۈزۈپ، ئەمما كۈنتەرتىپ يارىتىپ سەپەرۋەرلىك يارىتىشقا، نەيرەڭۋازلارنىڭ دامىغا چۈشۈپ كېتىشىگە قارشى قايمۇققۇچىلارنى ھەقىقەتنىڭ دامىغا چۈشۈرۈش كويىدا يۈرمەيدىغان سىياسەتچىلىكمۇ نەتىجىدە ئالىقاپ سىياسەتچىلىكنىڭ ئالتېرناتىپى بولۇشتىن باشقىغا پىچىقى كەسمەيدىغان نان قېپى سىياسەتچىلىك بولۇپ قېلىش قىسمىتىدىن قاچالمايدۇ.\n\nتەكىتلەش زۆرۈركى، ئىرقىي قىرغىنچىلىق قانچە نەپرەتكە، قانچە قارشىلىق كۆرسىتىشكە تېگىشلىك بولسا، ئاچ قويۇپ ئۆلتۈرۈشتەك ۋەھشىيانىلىك ئون، ھەتتا يۈز ھەسسە بېسىپ چۈشىدىغان ئادەم قېلىپىدىن چىققان قەبىھلىكلەردىندۇر. ئەجدادلىرىمىزدىن ئۇلۇغ ئالىم ئىمام ئەلبۇخارىي كەلتۈرگەن بىر ھەدىستە، ئىتقا سۇ بەرگەن پاھىشە ئايالنىڭ جەننەتكە، بىر مۈشۈكنى ھەپسىلەپ ئاچ قويۇپ ئۆلۈشىنى كەلتۈرۈپ چىقارغان ئايالنىڭ دوزاخقا مەھكۇم قىلىنغانلىقىدىن خەۋەر بەرگەن. ئىنساننىڭ ئىنسانغا ئەمەس، ھايۋانغا راۋا كۆرۈشىمۇ توغرا بولمايدىغان، ياراتقۇچىغا كۇپرىلىققا ئوخشاش گۇناھى كەبىرلەر قاتارىدا، تەڭرىنىڭ ئەپۇسىدىن بۇرۇن دوزاخقا مەھكۇملۇقى مۇئەييەنلەشتۈرۈلگەن قەبىھ بىر جىنايەتنىڭ تاجاۋۇزچىلار تەرىپىدىن ئۆتكۈزۈلۈۋاتقانلىقى، ھايۋانغا راۋا كۆرۈلمەيدىغان ئۇسۇل بىلەن ئۆلۈمگە قىستاشنىڭ شىددەت بىلەن كۈچىيىۋاتقانلىقى قاتارلىقلارغا قارىتا گۆرىدە بولسىمۇ تىك ئولتۇرۇپ كەتكۈدەك دەرىجىدىكى پوزىتسىيەنى كۆرسىتەلمەيۋاتقانلىقى، ۋاپا نۇقتىسىدىن بولسىمۇ چارىسىز خەلق ئۈچۈن تەدبىر ئويلاشقا، كېڭىشىش، كاللا قاتۇرۇشلارغا يېتەرلىك ئەھمىيەت بەرمەيۋاتقانلىقى، جىددىي چاقىرىقلار قىلىنمايۋاتقانلىقى، قىلىنغانلىرىغا بولسا ناز - كەرەشمىلىك مۇئامىلە قىلىنىپ ئۆتۈپ كېتىۋاتقانلىقى، ئىشنىڭ جىددىيىتى مەسلىھەتكە ۋاقىت يېتىشمەيدىغان، بەلكى ھەرىكەتكە ئۆتۈش پەرزلەرنىڭ پەرزىگە، مەجبۇرىيەتلەرنىڭ ئەڭ ئاۋۋىلىغا ئايلىنىپ بولغان ۋاقىتتىمۇ تېخىچە تۈزۈك ئىنجا چىقمايۋاتقانلىقى كىشىنى ھەيرەتكە چۆمدۈرىدۇ، ئەپسۇسلاندۇرىدۇ. پىچاق سۆڭەككە يەتكەنلىكنى خەلقىئالەمگە جار سالىدىغان مۇشۇنداق پەيتلەردە پۇرسەتنى ئۆتكۈزۈۋېتىش، ھەر تۈرلۈك سىياسىي ئويغىنىشلارغا سەپەرۋەرلىك قوزغىغىلى بولىدىغان ئىمكانىيەتلەرنى ئىزدەش ئورنىغا تۈگۈلۈۋېلىش ياكى باشقا تېمىلارنىڭ كۈنتەرتىپىنى ئالدىنقى ئورۇنغا قويۇشقا ئۇرۇنۇپ ئەسلى كۆرۈپ يېتىشكە تېگىشلىك بولغانغا سەپ سالغۇدەك ۋاقتى يوق ئالدىراشمەن بولۇۋېلىش قاتارلىقلار ئىزاھاتى قىيىن بولغان مۇئەممادۇر. ئەكسىچە ھالدا سىياسىي رېلىسىمىزنىڭ ئەڭ ساغلام رولچىلىرى بىلىنگەنلەرنىڭ چۇلۋۇر بېشىدا ھېلىھەم كالۋا سىياسەتچىلەرنىڭ، ئانالىزپەرەس خام - خيالچىلارنىڭ ئەگىپ يۈرۈۋاتقانلىقىنى، ئەسلىدە شۇنداقلارنىڭ كۆپ سانلىقنى ئىگەللەۋاتقانلار ئىكەنلىكىنى دەڭسەشكە توغرا كېلىدۇ.\n\nقىسقىسى، ئىككى - ئۈچ قۇرلۇق تەسەللى بايانات ياكى ئىنكاس بىلەن يوقاپ كەتمەستىن، ئومۇميۈزلۈك ۋەتەن ئىچى ۋەزىيىتىگە قارىتا جىددىي بولۇشنى، ۋەتەن ئىچى ئەھلىچىلىك ئاۋازىمىزنى قويۇۋېتىشنى بىلمىسەك، ئۇلارنىڭ قېنى بەدىلىگە كېلىۋاتقان ئىسپاتلاردىن خەلقنىڭ زارىنى دۇنياغا ھېس قىلدۇرۇپ تەرەپ - تەرەپتىن دىققەت تارتقۇدەك كۈن تەرتىپ ياسىيالمىساق، مۇستەملىكىچى قانخورلارنىڭ «يۇقۇمنى تىزگىنلەش» سەپسەتىسىنى يەرگە ئۇرۇپ چەيلەپ توختىغۇدەك، ھەمدە بۇنى لاگېرغا سولاپ قىرىش باسقۇچىدىن ئاتلىغان يەنە بىر ئىنسان قېلىپىدىن چىققان ئىرقىي قىرغىنچىلىق يەنە بىر يۇقىرى پەللىسى، شىددەتلەنگەن، ئەسەبىيلەشكەن، يالماۋۇزلاشقان ھالىتى سۈپىتىدە قاراپ قەدەم ئالىدىغان بولۇپ بولالمىساق، ئۇ چاغدا بىزدەك مىللەتنىڭ ھالىغا ۋاي، دېمەكتىن باشقا يول قالمايدۇ. شۇنداقلا بىزنىڭ ئەقىلنى زايە قىلىشقىلا تۇرغان، بار ئىمكان ياكى پۇرسەتنى قاچۇرۇشقىلا، كۈچ - ئېنېرگىيەنى تۈگەل خورىتىشقىلا تۆرەلگەن، نۇسرەتكە ئەمەس لەنەتكە لايىقلىشىپ قېلىۋاتقان بىر قەۋم بولۇپ قېلىۋاتقانلىقىمىزدىن ئەنسىرەشكە، چۈچۈشكە توغرا كېلىدۇ.\n\n**- بۇرھان مۇھەممەد**\n*2022-09-09*"}
{"title": "مەدەنىيەتنىڭ قەتلىئامى ۋە تەقدىرىمىزنىڭ بۇرۇلۇش نۇقتىسى", "author": "بۇرھان مۇھەممەد (Burhan Muhammed)", "date": "2019-05-02", "tags": ["مەدەنىيەت قەتلىئامى", "ئاسسىمىلياتسىيە", "زىيالىيلار مەسئۇلىيىتى", "دىنىي زاتلار", "ئورتاق تىل", "كىرىزىس"], "content": "# مەدەنىيەتنىڭ قەتلىئامى ۋە تەقدىرىمىزنىڭ بۇرۇلۇش نۇقتىسى\n\n**ئاپتورى:** بۇرھان مۇھەممەد  \n**ۋاقتى:** 2019-يىل 2-ماي\n\n## [مەدەنىيەت قەتلىئامى ۋە سۈكۈت]\nئىنسانلار يەرشارىلىشىش ۋە زامانىۋىلىشىش ئاتلىق نىشانسىز كارۋانغا ئەگەشكەندىن بېرى مەنىۋىي چۆكۈش ۋە مەدەنىيەت جەھەتتە جىددىي شەكىلدە ياتلىشىشقا دۇچار بولماقتا. مۇسۇلمانلار دۇنياسى تارىختىكى ئەڭ چوڭ مەدەنىيەت كىرىزىسىنى باشتىن كەچۈرۈۋاتىدۇ. بىز بولساق تارىختا مىسلى كۆرۈلمىگەن دەرىجىدىكى قەتلىئامغا دۇچ كەلگەندىن سىرت، يەنە پەۋقۇلئاددە مەدەنىيەت قەتلىئامىغا شاھىد بولۇپ تۇرۇپتىمىز. ئاتالمىش زامانىۋىلىق ئاستىدا ئېلىپ بېرىلىۋاتقان بۇ پەسكەشلىكلەرگە نۆۋەتتە دۇنيا سۈكۈتتە. چۈنكى، دۇنيا دۇنيا بولغاندىن بېرى بۇنىڭ ئوخشىشىنى كۆرمىدى. ھالبۇكى، بىز بۇنىڭ ئاستىلىتىلغان شەكلىنى ياشاپ بۈگۈنگە ئۇلاشقان بولساقمۇ، كۆنۈكۈش بىزگە مەسىلىنىڭ جىددىيىتىنى ھېس قىلدۇرغىنى يوق. مېڭىمىزمۇ بۇ ئىشقا جىددىي سىگنال بەرمەيۋاتىدۇ. بىز بۇ خىل مەدەنىيەت قەتلىئامىنىڭ ئەڭ ئاستىلىتىلغان شەكلىنى ياشىغانلار بولۇشىمىزغا قارىماي، ۋاقتىدا سېزەلمىدۇق ۋە بۇنىڭغا قارشى كەلگۈدەك ئورتاق تىلىمىزنى قۇرۇپ چىقالمىدۇق. شۇ سەۋەبتىن بىر-بىرىمىزگە ئۇچراشماي تۇرۇپ ئازاتلىق يولىدا قىلىۋاتقان پارتىزانلارچە مىللىي ۋە دىنىي كۈرەشلىرىمىز قاچانكى بىر-بىرىمىز بىلەن باغلىنىش ۋە كۈچىيىش يولىغا قەدەم ئالسا شۇ ھامان بۇزۇلۇپ كەلدى. ياق، توغرىسى مىللىي ۋە دىنىي دەپ ئاتاشقا مەجبۇر قالغان كۈنىمىزدىن باشلاپ بۇ بۇزۇلۇش ئىشقا ئىشىپ بولغانىدى. ئورتاق تىلنىڭ بولۇشى دېمەك، ئورتاق دىلنىڭ، ئورتاق غايىنىڭ ۋە ئورتاق مەپكۇرىنىڭ ئىگىسى بولۇش دېمەك بولۇپ، 70 يىلغا سوزۇلغان ئۇزاق يىللىق ئاسارەت تارىخىمىزدا «ئورتاق» دەيدىغان بۇ ئەۋزەللىكىمىزنى يوقىتىپ قويدۇق. قىممەت قاراشلىرىمىز، تارىخىمىز ۋە مەدەنىيىتىمىزگە جان بەرگەن ئاتالغۇلىرىمىز قالايمىقانلاشتۇرۇلدى، ئۇيغۇر نامىغا ئىگە چىقىش دولقۇنىغا بېرىلىپ كېتىشىمىز «ئورتاق تىلى بولۇش»تىن ئىبارەت ئۇيۇشقاقلىق خۇسۇسىيىتىمىزنى گەۋدىلەندۈرگۈچى بۇ خاسلىقىمىزدىن مەھرۇم قويدى. تىلىمىزنىڭ شەكلىنى ھىمايە قىلىشقا بېرىلىپ كەتتۇق، روھىغا ئىگە چىقىشنى ئويلىشىپ كەتمىدۇق. تىلنىڭ شەكلىنى بېزەشكە كۈچىدۇق، ئەمما ماھىيەت جەھەتتىكى چۆكۈشىمىز توختاۋسىز داۋاملىشىپ كەلدى. بۈگۈن ئۇيغۇرلار مەۋجۇت، ئەمما ئۇيۇشقاق ئۇيغۇرلار مەۋجۇت ئەمەس. بۈگۈن ئۇيغۇرلارنىڭ تىلى ئوخشاش، ئەمما دىلى پەرقلىق، دۇنياسى پەرقىلىق. دىنى ئوخشاش، ئەمما مەپكۇرىسى پەرقلىق. قۇرئانى بىر، سۈننىتى پەرقلىق. ۋەتىنى بىر، ئەمما ئىسمى پەرقلىق.\n\n## [ئىختىلاپ ۋە ئورتاق تىل]\nئورتاق تىلىنىڭ بولماسلىقى نەتىجىسىدە دىن بارىسىدىكى، ئىدېئولوگىيە ساھەسىدىكى ئىختىلاپلىشىشلار بېسىققىنى يوق. ھەتتا ۋەتىنىنىڭ ئىسمى ھەققىدىمۇ ئىختىلاپلار توختىغىنى يوق. تېخى يېقىندا ۋەتەن ئۈچۈن جان بەرگەن شېھىتلەر ھەققىدىمۇ ئىختىلاپ كۆز يورۇپ توختىدى. يەنە چىقىشى مۇمكىنمۇ؟ مۇمكىن. چۈنكى، ئورتاق تىل قۇرۇپ چىقىلمىدى. يېغىپ ئېيتقاندا، بۇلارنىڭ ھەممىسى ئۇيغۇر نامىغا لايىق خەلقنىڭ، ۋەتەنگە لايىق پەرزەتنىڭ، ئىسلامغا لايىق ئۇيغۇرلۇقنىڭ شەكىللەنمەسلىكىنىڭ ۋە بۇنىڭ مەيدانغا كېلىشىگە سەھنە ھازىرلىغان «مەدەنىيەت قەتلى» پىلانىنىڭ نەتىجىسى.\n\nبۇ مىللەتنىڭ ھايات قالغان سەركىلىرى تېخى يېقىنقى يىللاردا يوقاتقان مەرھۇم تىلشۇناس ۋە مەدەنىيەتشۇناس ئالىمى ئىمىن تۇرسۇن ئەپەندىنىڭ «تىل-دىلنىڭ كىلىتى» دېگەن جۈملىسىنىڭ پەرقىگە بارغىنى يوق. چۈنكى، بۈگۈننىڭ ئاتالمىش تىلچىلىرىنىڭ قىلالايدىغىنىمۇ، قۇرالايدىغىنىمۇ سۆز ئويۇنى ۋە سۆز ئۇستىلىقى. ئۇلارنى تىلنىڭ سەنئەتكارلىرى، مېمارلىرى دېگىلىمۇ بولمايدۇ. ئۇلار دىلنىڭ تارىنى چېكەلەيدىغان، يۈرەكنىڭ قېتىغا خىتاب قىلالايدىغان ھەقىقىي ئۇيغۇرلۇق تىلىدىن يىراقتا. چۈنكى ئۇلاردا ناۋائىي روھى يوق، فۇزۇلىي روھى يوق، مەشرەب ئىسيانى يوق، فۇرقەت پىغانى يوق. يەنى ئۇلارنىڭ بازارغا سېلىۋاتقان تىلىدا فونېتىكا ۋە لېكسىكىدىن باشقا ھېچنىمە يوق. بولۇپمۇ ئەڭ مۇھىمى بولغان «روھ» يوق. بەلكى ئۇلارنىڭ ئۆزىدىمۇ «روھ» نىڭ بارلىقىدا شۈبھە بار. ئۆزىدە بولمىغان تۇرۇپ قانداقمۇ باشقىلارغا بېرەلىسۇن؟!\n\nئۆزىدە ئورتاق تىلى بولمىغان توپلۇم باشقىلارنىڭ ئورتاق تىلىنىمۇ چۈشىنەلمەيدۇ. بۈگۈن بۇ مىللەتكە بالا-قازا بولۇۋاتقان مۇستەملىكچىلىرىنىڭ ئورتاق تىلى بار. بۈگۈن ئۇلارنىڭ دەردى ئاستا خاراكتېرلىك قەتلى قىلىش ئەمەس، بەلكى شىدەتلىك قەتلىئام قىلىش. ئۇلار مىللەتنىڭ سانىغا قەتلىئام ئېلىپ بېرىش بىلەنلا مەشغۇل ئەمەس، بەلكى ئۇنىڭ نەسىل-نەسەب شەجەرىسىنىڭ مەنىۋى ئىزنالىرى بولمىش تارىخىي مەدەنىيىتىنىمۇ قوشۇپ قەتلىئام ئېلىپ بېرىش بىلەن مەشغۇل.\n\nكەچمىشتە ئۇلار مىللەتنىڭ دىققىتىنى تىلنىڭ شەكلىنى قۇتقۇزۇشقا مەشغۇل قىلىپ قويۇپ ئەمەلىيەتتە بۇ تىلنىڭ روھىنى چىرىتىش پىلانىنى يۈرگۈزگەن بولسا، بۈگۈنكى كۈندە ھەممىنى جاننى قۇتقۇزۇش ھەلەكچىلىكىگە سېلىپ قويۇپ مەدەنىيەتنى يىلتىزدىن قۇرۇتۇش، ساننىمۇ، سۈپەتنىمۇ قوشۇپ يوقىتىش ۋە بۇنىڭ ئورنىغا ئاتالمىش «بىر گەۋدىلەشكەن كۆپ مەنبەلىك جۇڭخۇا» مەدەنىيىتىنى قۇرۇش پىلانىنى ئىشقا ئاشۇرماقتا.\n\n## [دۈشمەننىڭ پىلانى ۋە بىزنىڭ غەپلەت]\nدەرۋەقە، ئۇلار ئۆزلىرىنىڭ ئورتاق تىلىنى قۇرۇپلا قالماي، بۇ تىلىنىڭ پەلسەپەسىنىمۇ بارلىققا كەلتۈرۈپ بولدى. ئۇلاردىكى بۇ ئورتاق تىل (مەدەنىيەت بىلەن قوشۇپ قۇرۇتىۋېىتىش پىلانى) گەرچە ئون يىلدىن بىرى ئاشكارا تەشۋىق قىلىنىۋاتقان بولسىمۇ، بۇ تىلنى يېشىپ چۈشەندۈرىدىغان بىرەر سىياسىيون، بىرەر زىيالىي ياكى بىرەر يازار كۆرۈنمىدى. ئومۇميۈزلۈك بىرلىكتە باشتىن كەچۈرگەن يېقىنقى 30 يىللىق غەپلەت دەۋرىمىزنى نەزەرگە ئالغان، ھەمدە بۇ كۆرمەسلىكنى، ۋاقتىدا بايقىماسلىقنى، قارشىسىغا مۇناسىپ «ئورتاق تىل» بىرلىكى قۇرالمىغىنىمىزنى ئەپۇ قىلىپ تۇرساقمۇ، بۇ بىر قانچە يىللىق پاجىئەدىن چۆچۈگەندەك كۆرۈنگەن ھەرقايسى تەرەپلەردىن بۇ ھەقتە تۈزۈكچە ئويغىنىش سىگنالى ئالماسلىقىمىز ھەقىقەتەن ئەپۇ قىلىپ بولمايدىغان ئېغىر پاجىئە دېيىشكە بولىدۇ. غەلىتە يېرى مەدەنىيەت قەتلىئامىغا بۇ قەدەر سۈكۈتنىڭ بولۇشى، ئەمەلىي قەدەملەرنىڭ ئېلىنماسلىقى، بۇنىڭ ئېغىر ئاقىۋىتىنى، تولدۇرغۇسىز زىيانلىرىنى قەلەمكەشلىرىمىز، ھەرقايسى «شۇناسلىرىمىز» ۋە «تەتقىقات» بىلەن ئالدىراش يۈرۈۋاتقانلىرىمىزنىڭ يېزىشى، چۈشەندۈرۈشى ۋە ئاتاقتىكى «سىياسىيون» لىرىمىزنىڭ خەلقنى سەپەرۋەر قىلىشى زۆرۈر ئىدى. ئەمما يەنىلا سۈكۈت داۋام قىلىپ كەلمەكتە...\n\n## [دىنىي زاتلارنىڭ مەسئۇلىيىتى]\nقەلەم ساھىبلىرى بىلەن سىياسىي قاناتلىرىمىزنىڭ مەسئۇلىيىتى ۋە رېئاللىقىنى تىلغا ئالغان ئىكەنمىز، ئەلۋەتتە «دىنىي ئۆلىمالا» توپىمىزنىمۇ ياد ئېتىشكە مەجبۇرمىز. ئەگەر يىغىنچاق قىلىپ ئېيتىدىغان بولساق، مەزكۇر توپ ئۇيغۇر تارىخىدا بۇ قەدەر يارامسىز ھالغا چۈشۈپ قالغان ئەمەس. بۈگۈن ۋەتەندە مىللەتنىڭ ئورتاق تىل قۇرۇلۇشى پىلانىنى بارلىققا كەلتۈرۈشكە باش قاتۇرىدىغان، خىزمەت قىلىدىغان ھەقىقىي ئۆلىمالار قاتلىمىمىز پۈتۈن-سۈرۈك ھالدا مۇستەملىكچىلەرنىڭ قارمىقى ئاستىغا چۈشۈپ قالدى. ئەمما مىللەتنىڭ ھۇزۇرىغا ئۆزلىرىنى «دىنىي ئۆلىمالار» دەپ تونۇشتۇرۇۋاتقان بۇ توپ ئىنتايىن پاسسىپ ۋە كېرەكسىز ئىشلار بىلەن ئاۋارە. ھەتتا تارىخىي جامەلەرنىڭ چېقىلغانلىق خەۋرى كېلىۋاتسىمۇ بۇ توپنىڭ تەپسە تەۋرىمەس ھالىتىدىن قىمىرلىماسلىقى پاجىئەدىن باشقا نەرسە ئەمەس. ئۇلارنىڭ بۈگۈنكى ۋەزىيىتى ۋەتەندىكى مۇستەملىكچىلەرنىڭ زۇۋانى بولۇپ بەرگەن ھېلىقى «دىنىي زاتلار» دىن ئانچە پەرقى يوق بولۇپ، گويا بوينى باغلاقلىق قوي پادىسى كەبى ئاللىكىملەرنىڭ دىپىغا ئۇسۇل ئويناۋاتقاندەك بىر تۈسنى بەرمەكتە. ئۆزىنىڭ خاسلىقى ۋە رولىنى ئاڭقىرالماسلىق، نېمىنىڭ بازىرى چىقسا شۇنىڭغا تەڭكەش قىلىپ زۇۋان سۈرۈش بۇنىڭ رېئال مىساللىرىدىندۇر. ئالايلۇق، پەن تارتىشمىسى بولغاندا «پەن ئۆگىنىش پەرز»، نامايىش تارتىشىمىسى بولۇۋاتقاندا «نامايىش پەرز»، گۇۋاھلىق سەپەرۋەرلىكىدە «گۇۋاھلىق پەرز»...\n\nئەجىبا سىياسىي نەيرەڭلەر تۈشمۇتۇشتىن ئوينىلىۋاتقان بىر توپلۇمغا خىتاب قىلىشتا بۇ قەدەر تەنتەكلىكنىڭ سەۋەبى نېمە؟ بىر توپقا ۋاكالىتەن چىقىۋاتقان بۇ قەدەر ئاڭسىز ۋە قارىغۇلارچە بېرىلىۋاتقان تىرناق ئىچى «پەتىۋا» لارغا نېمە دېگۈلۈك؟! ھەيران قالارلىقى، بۇ توپنىڭ ۋەكىللىرىنىڭ ئىنسانىيلىق بىلەن ئىسلامىيلىقنى ئايرىپ تەھلىل قىلىشلىرىچۇ؟ ئەجىبا، بۇ قەدەر دىننىڭ روھىدىن ئۇزاق، توختىماي ئېغىزىدىن ئايەت-ھەدىس تۆكىلىدىغان، ئەمما قارىسىغا تەپسىر ۋە ئىزاھات بېرىشتىن ئايانمايدىغان «ئۆلىما توپى» نىڭ بۇ مىللەتكە نېمە كېرىكى بار؟\n\nقىسىقىسى، بۇ توپمۇ ئۆزلىرىگە يۈكلەنگەن ئىلاھىي مەسئۇلىيىتىنى قاملاشتۇرۇپ ئورۇنداپ كېتەلمىدى. مىللەتنىڭ ئورتاق تىل قۇرۇلۇشىنىڭ تۈپ ئاساسى بولغان دىل بىرلىكى، ئىمان بىرلىكى، ئېتىقاد بىرلىكى، ئىسلامىي ئاڭ بىرلىكى، ئىسلامىي مەدەنىيەت پۈتۈنلۈكى قاتارلىق ساھەلەردە ئىلمىي خىزمەتلەرنى، ئەمەلىي قەدەملەرنى كۆرۈش نېسىپ بولغىنى يوق. بۇ ھەقتە ئۇلارنىڭ پىكىرلىرىنى ئاڭلاش ئەمەس، سايىسىنى تېپىش مۇمكىن بولغىنى يوق. ئۇلار كىشىلەرنىڭ ئەقلىيىتىگە بېقىپ خىتاب قىلىش كۆرسىتىلگەن بىر دىننىڭ مەنسۇپلىرى تۇرۇپ مىللەت نېمىدىن زېرىكسە شۇنى «دىن» قىلىپ تەڭلەش بىلەن ئاۋارە. ھالبۇكى بۈگۈن بۇ مىللەت ئاتالمىش ناباب ۋە سەۋىيەسىز«ۋەز» لەردىن سىقىلىغلىق. ئەكسىچە ئۇلار زېھنىنى يېڭىلاشقا، مېڭىسىگە سېلىنغان قۇلۇپلارنى پاچاقلاپ تاشلايدىغان، روھىي قۇللۇقتىن ئازاد قىلىدىغان قۇرئانىي روھقا، سۈننەتتىن ئىبارەت ھىدايەتنىڭ پارلاق نۇرىنىڭ ۋۇجۇدىنى يورىتىشىغا، يىللاردىن كۆزلىرىگە باغلانغان پەردىلەرنى ئېچىشقا، ئىش-ئەمەللىرىنى ئىلاھىي مىزانغا سېلىپ تۇرۇپ ھەرىكەت قىلىشقا موھتاج. دىننىڭ ئەڭ ھالقىلىق ئېھتىياجى چۈشىۋاتقان مۇشۇنداق بىر ۋاقىتتا، ئايىغى چىقماس تۆۋەن سەۋىيەلىك ۋەز-كالاملار بىلەن ئۇلارنىڭ روھى ئاچلىقىغا بارماقچى بولۇش بۇ يولنىڭ ھەققىنى بېرەلمىگەنلىكنىڭ، بۇ يولنىڭ يولۇچىسى بولۇش مۇددىئاسىغا لايىق بولالمايۋاتقانلىقنىڭ ئىپادىسىدۇر.\n\n## [خۇلاسە: توپان ۋە كېمە]\nئومۇمىي رېئاللىقنى چىقىش قىلغان ۋاقىتتا، نۆۋەتتە بۇ مىللەتنىڭ سەرخىللىرى كۆرۈنۈشكە تىرىشىۋاتقان «زىيالىيلىرى» بولسۇن، سەركە ئاتىلىۋاتقان «سىياسىيونلىرى» بولسۇن، يېتەكچى كۆرۈنۈۋاتقان «ئۆلىما» لىرى بولسۇن، كېلىۋاتقان ۋە يۈز بېرىۋاتقان قىرغىنچىلىقلارغا قارشى قول-قولچە تېگىشلىك ھەرىكەتكە ئۆتەلمىگىنىدەك، بولۇۋاتقان مەدەنىيەت قەتلىئامىغا قارىتا زەربە خاراكتېرلىك بىرەر ئىنقىلابىي ھەرىكەت قۇرالىغىنى يوق. بۇلا ئەمەس، ئورتاق قارشى تۇرۇشتا مۇستەملىكچىلەرنىڭ قۇرۇۋالغان تىلىغا، پەلسەپەسىگە قارشى ئىدىيەۋى ئاقارتىش ۋە تەشۋىقات خىزمىتىمۇ ئوتتۇرىغا چىققىنى يوق. بۇنداق بىر ۋەزىيەت ئوخشاشلا دۈشمەن قارشىسىغا چىقماي تۇرۇپ ئاق بايراق چىقارغانلىقنىڭ، مەغلۇبىيەتنىڭ ئىپادىسى. بىر مۇتەپەككۇر ئېيتىدۇ: «مەغلۇبىيەت ئىككى خىل ھالەتتىن كېلىپ چىقىدۇ. بۇنىڭ بىرى پىكىر ئاساسى يوق ھەرىكەت، يەنە بىرى ھەرىكەتتىن ئايرىلغان پىكىر».\n\nنۆۋەتتە بىزگە مۇنقەرزلىكىمىزنى تېزلەشتۈرۈش ئۈچۈن غايەت زور بىر توپان قىستاپ كېلىۋاتىدۇ. بەلكىم بىزنىڭ بۇ توپانغا قارشى ھېچ قىلمىسا كېمە ياساش پۇرسىتىمىز بولۇشى مۇمكىن. ئەگەر ياشاۋاتقان بۇ دۇنيالىقىمىزدا كېلەچىكىمىز ئۈچۈن، ئەۋلادلىرىمىز ئۈچۈن قول-قولچە بىر كېمە ياساپ چىقالمايدىكەنمىز، ئەكسىچە پۇرسەتنى قولدىن بېرىپ قويىدىكەنمىز، بىز ياسالمىغان كېمىنى ئەۋلادلىرىمىزنىڭ ياساپ چىقالىشى رېئاللىقتىن كۆپ يىراقتا. بەزىلەر كېمە ياسالمىغاندىمۇ تۇغان سالساق ھېساب، دېيىشى مۇمكىن، ئەمما مەن دەيمەنكى، كېلىۋاتقىنى ئېقىن ئەمەس، توپان، توپان!\n\nيازار: بۇرھان مۇھەممەد 2019-05-02"}
{"title": "ماغزاپ سىياسەتچىلىك ۋە زېھنىي قاتماللىق", "author": "بۇرھان مۇھەممەد", "date": "2021-12-30", "tags": [], "content": "# ماغزاپ سىياسەتچىلىك ۋە زېھنىي قاتماللىق\n\nمەدەنىي دۇنيادا ماغزاپ سىياسەتچىلىكنىڭ، پاسىقانە ياشام ۋە مۇناپىقانە تۇتۇمنىڭ بازارلىشىپ كېتىۋاتقانلىقىغا ھەمدە بۇنىڭ تەلۋىلەچە ئاتالمىش **«مەدەنىيەت» دەۋاسى** قىلىپ ھارمىغان قوش يۈزلۈك «ئاكتىۋېست» ۋە ئالا - چىپار «سىياسەتچىلەر» ئېقىنىدىن سادىر بولۇۋاتقانلىقىغا شاھىت بولۇپ تۇرۇپتىمىز. بۇ ھال كىشىگە مۇتەپەككۇر ئالىم ھەمدە سىياسىيون ئەدىب **مۇستافا سىبائىي**نىڭ يازغان شۇ قۇرلىرىنى ئەسكە سالىدۇ:\n\n> «قەلەم ناداننىڭ، مىلتىق قانخورنىڭ، ھاكىمىيەت خائىننىڭ، مۇنبەر پاسىقنىڭ قولىغا چۈشۈپ كەتكەندە ۋەتەن ئادەم ياشىغۇسىز جاڭگالغا ئايلىنىپ قالىدۇ».\n\nبۇ قۇرلار مەدەنىيلىكتىن، مەدەنىيەت يىلتىزى چوڭقۇر بولغان ھازارەتلىك ئاڭدىن بەدەۋىيچە زېھنىيەتكە چېكىنىشنىڭ سەۋەب ۋە ئىپادىلىرىنى، بەلگە - ئالامەتلىرىنى ئەكس ئەتتۈرۈپ تۇرۇپتۇ. بۇ يەنە نەچچە مىڭ يىللىق مەدەنىيەت ئارقا كۆرۈنۈشىگە ئىگە بولغان، يەنە كېلىپ مەدەنىيەت ياراتقان، مەدىنە (شەھەر) قۇرغان بىر مىللەتنىڭ كېلەچىكىنى **«ئىندىجىنىس»لىقلار** تائىپىسىنىڭ ھالقىسىغا باغلاپ قويىدىغان؛ مۇنداقچە ئېيتقاندا، مەدەنىي دۇنياغا قۇرۇق قول كىرمىگەن بىر مىللەتنى جاڭگاللىقلار تائىپىسىگە سۆرەپ ئەكىرىپ قويىدىغان دەرىجىدە ۋىجدانسىز، تۇيغۇسىز ماڭقۇرت تىپلارنىڭ، مىللىي تارىخىغا، ئەجدادىغا قارا يۈزلۈك بولىدىغان بىر ئۇرۇنۇشنى تەپ تارتماي  مىللەتنىڭ چىقىش يولى جۈملىسىدىن سانايدىغان ۋە ئاقلايدىغان شالغۇت زېھنىيەتلەرنىڭ قانداق قىلىپ يېڭى زامان **«جاڭگال زېھنىيىتى»**نىڭ مەنسۇپلىرىغا ئايلىنىپ قالغانلىقىنىمۇ ئىپادە قىلىپ تۇرۇپتۇ.\n\nيۇقىرىقى قۇرلار بىزگە يازغۇچىلام بولسا ھېساب ئەمەس، بەلكى قەلەم تۇتقۇچىنىڭمۇ ساغلام بولۇشى كېرەكلىكىنى، قورال تۇتقۇچى بولسىلا ھېساب ئەمەس، ئۇنى تۇتۇشقا تۈرتكە بولغان ئىدېئولوگىيەنىڭمۇ ساپ ۋە مەزمۇت بولۇشى كېرەكلىكىنى، باش بولسىلام ھېساب ئەمەس، بەلكى باش بولغۇچىنىڭ قاپاقباش ئەمەس، ئەقىل ۋە ۋىجدان باشى بولۇشىنىڭمۇ مۇھىملىقىنى، ئاتاقتا ياكى ساندىلا ئەمەس، بەلكى سۈپەتتە، جەۋھىرىدە ھەقىقىي ئىلىم ۋە ئالىملىق روھىغا ئىگە پەزىلەت ئەھلىنىڭ بولۇشى كېرەكلىكىنى سەمىمىزگە سېلىپ تۇرۇپتۇ.\n\n**- بۇرھان مۇھەممەد**\n*2021-12-30*"}
{"title": "ماڭقۇرت زېھنىيەت ۋە خىيانەتلىك زىيارەت", "author": "بۇرھان مۇھەممەد", "date": "2023-07-25", "tags": [], "content": "# ماڭقۇرت زېھنىيەت ۋە خىيانەتلىك زىيارەت\n\n### 1\nجاھىلىيەت ئەرەب ئادەتلىرى ئىچىدە تارىخ بېتىدە لەنەتلىك قىلمىش بولۇپ پۈتۈلگەن ئىشلاردىن بىرىنىڭ قىز پەرزەنتنى كۆمۈش ھادىسىسى ئىكەنلىكى مەلۇم. كۆپىنچە ئەھۋالدا مەسىلە جاھىلىيەت دەۋرىدىكى قالاقلىق، مەدەنىيەتسىزلىكلەر بىلەن مۇناسىۋەتلەندۈرۈلگەن بولغاچ ئىشنىڭ  ئارقا يۈزى ۋە نېمە ئۈچۈنلىكى ئانچە دىققەتكە ئېلىنىپ كەتمەيدۇ. دەرۋەقە، ئىسلام كېلىشى بىلەن بۇ ئادەت قاتتىق ئەيىبلەنگەن ۋە مەزكۇر ناچار ئادەت تەلتۆكۈس يوقالغان. مەسىلىنىڭ لەنەتكە لايىق ۋە قەبىھلىكى ھەممىگە مەلۇم. ئەمما دىققەت تارتارلىق تەرىپى بولسا، بۇ ئىشنىڭ قانداق بولۇپ بىر جەمئىيەتتە ئادەت تۈسىنى ئالالىغانلىق مەسىلىسىدۇر. تارىخچىلارنىڭ بايانىچە، مەزكۇر ھادىسىنى ئوتتۇرىغا چىقارغان بىر قاتار ئامىللار بار بولۇپ، بۇنىڭ ئىچىدە ئەڭ مەشھۇرى نومۇس كەلتۈرۈش ھادىسىسى، دېيىلگەن. ئېيتىلىشىچە ئىككى قەبىلە ئارىسىدا توقۇنۇش بولۇپ ئۇرۇش بولغان ۋە غالىب تەرەپ مەغلۇپ تەرەپتىن كۆپلەپ ئەسىرلەرنى قولغا چۈشۈرگەن. ئىككى تەرەپ ئۇرۇش توختىتىپ كېلىشىم تۈزۈۋاتقاندا غالىب تەرەپ ئەسىرگە چۈشكەنلەرگە قېلىش ياكى قالماسلىق خۇسۇسىدا تاللاش بېرىدۇ. ئەسىرلەر ئۆز سېپىنى تاللاپ قايتىۋاتقاندا بىر قىز دۈشمەن تەرەپكە، يەنى ئۆزىنى ئەسىر ئالغۇچىنىڭ تەرىپىدە قالىدىغانلىقىنى ئېيتىپ دۈشمەن تەرەپكە ئۆتۈپ كېتىدۇ. تاللاشقا قويغاندا دۈشمەن سېپىنى تاللاشتەك بۇ نامەردلىك، ئار - نومۇس بىر ئۆمۈر بېقىپ چوڭ قىلغان ئاتىنى چىداپ بولغۇسىز ئەلەمگە قويىدۇ. قەبىلە ئارىسىدا ئۆز پۇشتىنىڭ دۈشمەن سېپىنى ئىختىيارلىقى بىلەن تاللىغانلىق ئار - نومۇس دادىنى قاتتىق غەزەپلەندۈرىدۇ. دادا ئۆمۈرلۈك بۇ ئار – نومۇسنى، دۈشمەن سېپىنى تاللاشتەك بۇ خىيانەتنى، يەنە كېلىپ قەبىلە ئىچىدىكى ئىززەت - ئابرۇيىغا، غۇرۇرىغا كەلتۈرگەن بۇ قارا داغنىڭ سەۋەبىنى ۋاپاسىز بالىدىن، توغرىسى ياتنىڭ قوينىغا كىرىش ئۈچۈن دوست - دۈشمەن ئايرىمىغان قىز جىنستىن كۆرىدۇ. دۈشمەن سېپىگە قىز تارتقۇزۇپ قويۇشتەك  بۇ ئىشقا مەجبۇر قېلىشنىڭ ئار - نومۇسىغا چىدىمىغان ۋە دۈشمەن سېپىنى ئىختىيارلىق بىلەن تاللاپ، نە پەقەت دادىغا، بەلكى بىر پۈتۈن قەبىلىنىڭ نامىغا داغ تەگكۈزۈپ ئۇلارنىمۇ دۈشمەن ئالدىدا يەرگە قارىتىدىغان بۇ قىلمىشنى كۆتۈرەلمىگەن دادا «قىز بالا دېگەننىمۇ باقامدىغان» دېگەن خىيالغا كېلىدۇ. ئەلۋەتتە، دىن ۋە ئەخلاق مىزانى بۇزۇلغان بىر توپلۇمنىڭ ئىنساننى مال - ماتالاشتۇرۇشتەك قالاق ئىدىيەسى دادىغا مەسىلىنىڭ تۈپ يىلتىزىنىڭ قىلمىشتا ئەمەس، ئۇنى سادىر قىلغۇچى جىنستا ئىكەنلىكىنى ھېس قىلدۇرغان. دادا قىز بالا جىنسىنى ئائىلىگە قارا داغ ئېلىپ كېلىدىغانلىق قانائىتى ۋە شۇ دەۋرنىڭ ئۆز - ئۆزىگە سۆز بېرىش، بەرگەن سۆزنى جان چىقىپ كەتسىمۇ تۇتۇش ئادىتى بويىچە ناۋادا قىز پەرزەنتلىك بولۇپلا قالسا، ئۇنى كۆمۈپ تاشلايدىغانلىقى بىلەن قەسەم قىلىۋېتىدۇ. قېرىشقاندەك، مەزكۇر دادىنىڭ ئارقا - ئارقىدىن قىزى دۇنياغا كېلىدۇ ۋە ھەممىنى كۆمۈپ تاشلايدۇ. كېيىنچە بۇ قىلمىش مەزكۇر قەبىلە توپىنىڭ ھەددىدىن زىيادە يوقسۇللۇققا دۇچ كېلىشى، شىددەت بىلەن ئارتقان كەمبەغەللىكنىڭ ئادەملەرنىڭ مەنىۋىيىتىنىمۇ تەسۋىرلىگۈسىز گادايلاشتۇرۇۋېتىشى نەتىجىسىدە قىز كۆمۈش بارا – بارا مەزكۇر دادىنىڭ قىز بالا ئائىلىسىگە نومۇس ئېلىپ كېلىدۇ، چۈشەنچىسىنى پەردە قىلغان ھالدا، كەمبەغەللىك ھاياتنىڭ بېسىمىنى يېنىكلىتىشنىڭ رەزىل ۋاسىتىلىرىدىن بىرى بولۇپ قالىدۇ. قۇرئان كەرىم بۇ خىل لەنەتلىك ھادىسىنى ئەيىبلەشتە مەسىلىنىڭ ھەر ئىككى تەرىپىگە دىققەت تارتقان بولۇپ، قىز جىنسىنى نومۇس بىلىشتەك بۇ زېھنىيەتكە «تىرىك كۆمۈۋېتىلگەن نارىسىدە قىزدىن: قايسى گۇناھىڭ ئۈچۈن ئۆلتۈرۈلگەنىدىڭ، دەپ سورالغاندا» دېگەن ئايەت ئارقىلىق مۇئەييەن قىلمىشنى سادىر قىلغۇچىنىڭ گۇناھىنى ھەممىگە ئومۇملاشتۇرۇش ۋە خىيانەت يۈز بەرگەندە قىلمىشنى ھەمدە ئۇنى سادىر قىلغۇچىنى جازالاش بىلەن كۇپايىلەنمەستىن ھەممىگە ئومۇم قىلىۋېلىشتەك ئاشقۇن زېھنىيەتكە سوئال قويسا، مەزكۇر ئىشنى ئادەت قىلغۇچىلارنىڭ ئەسلى زېھنىيىتىنىڭ قانداقتۇر دەسلەپكى قىز كۆمگەن ئاتىنىڭ خاتا زېھنىيىتىدىن ئىلھام ئالغان ئىش ئەمەسلىكىنى، ئاتالمىش غۇرۇر،  ئار - نۇمۇس مەسىلىسىنىڭ تېخىمۇ ئەمەسلىكىنى، مەسىلىنىڭ قانداقتۇر ھېلىقى دادىنىڭ «قىز بالا دېگەننىمۇ باقامدىغان»، زېھنىيىتىدىن ئىلھام ئېلىش ئەمەس، بەلكى يوقسۇللۇقنى، كەمبەغەللىكنى ئەڭ شەرمەندە، ئەڭ پەسكەش ۋە ئەڭ قەبىھ ئۇسۇلدا يېنىكلىتىشتەك، يەنى نوپۇس ئازايتىش ۋە كۈچلۈكلەر ھامىيلىقىغا ئېھتىياج بولۇپ ياشاشقا مەجبۇر بولغان ئايال جىنسىنى قۇربانلىق قوي قىلىپ تاللاشتەك ئەڭ نامەرد، ئەڭ غۇرۇرسىز قىلمىشنى، بۇنىڭ يەنە رىزىق قورقۇسىدىن ئىبارەت روھىي گادايلىقنىڭ ياتقانلىقىنى پاش قىلغان ۋە مەسىلىنىڭ ئىچكى يۈزىنى ئېچىپ بەرگەن. رىزقنى كۆزلەپ، بېقىپ بولالماسلىقنى كۆزلەپ ئائىلە ئەزالىرىنى ۋەھشىيلىك قوللىنىپ ئازايتىشتەك جىنايىي قىلمىشىنى كەسكىنلىك بىلەن ئەيىبلىگەن ۋە شەرئىي بەلگىلىمە ئاساسىدا بۇ خىل قىلمىشنى قاتتىق مەنئىي قىلغان.\n\nكۆرىمىزكى، ھادىسىنىڭ كېلىپ چىقىشى بىلەن ئۇنىڭ نادانلارچە ئادەتكە ئايلىنىشى ۋە زاماننىڭ ئۆتۈشى بىلەن سۇيىئىستېمال قىلىنىشى ئارىسىدا ئاسمان - زېمىنچە پەرق بار. يەنە شۇنى كۆرىمىزكى ، باشتىن ئاخىر ئەيىبلىنىۋاتقان نۇقتا خاتا زېھنىيەت ۋە بۇ زېھنىيەتتىن مەيدانغا كەلگەن جاھالەتلىك قىلمىش - ئەتمىشلەر. ئەمما ھېچبىر مەنبە ھېلىقى ئاتىنىڭ دۈشمەن تەرەپكە دادىسى ۋە قەبىلە خەلقىنى قارىتىپ تۇرۇپ دۈشمەن سېپىگە ئۆتۈپ كېتىشىنى نومۇس بىلگەنلىكىنى، ھار ئېلىشىنى، ئۇنىڭدىن نەپرەتلىنىشىنى ناتوغرا دەپ باھا بەرمەيدۇ ياكى بۇ توغرىدا بىرەر جۈملە سۆز خاتىرىلىمەيدۇ. چۈنكى، ئىشنىڭ ئەسلى، يەنى مەسىلىنىڭ نەپرەتلىنىشكە تېگىشلىق قىسمىدا مەسىلە يوق. يەنى قىزنىڭ دۈشمەن تەرەپتىن سەپ تۇتۇش ئارقىلىق ئائىلىسى ۋە خەلقىگە ئار - نومۇس ئېلىپ كەلگەنلىكى، ئائىلىسى ۋە ئۆزى مەنسۇپلەنگەن قەبىلىسىنىڭ نامىنى يەرگە ئۇرغانلىقى قىسمى نەپرەتكە تېگىشلىك تۇتۇم بولغانلىقى ئەيىبلەنمەيدۇ. لېكىن نەپرەتنىڭ يولىدا بولمىغانلىقى، جاھالەتكە پاتقان جەمئىيەتنىڭ زېھنىيىتىدىن كەلگەنلىكى تۈپەيلى بىر خاتاغا ئۇنىڭ ۋەزنىدىن ئاشقان ئىككىنچى بىر خاتالىققا نادانلارچە يول قويۇلغانلىقى ئەيىبلىنىدۇ. نەتىجىدە قىلمىشنىڭ ئۆزىگە ۋە شەخسكە بولغان نەپرەت جاھالەت ۋە نادانلىق تۈپەيلى چەكتىن ئاشقان ئىككىنچى بىر خاتاغا، توغرىسى جىنايەتنى مەشرۇئلاشتۇرۇشقا يول ئاچقان. بۇ يەردىكى ئەجەبلىنەرلىك نۇقتا، مەزكۇر دوست - دۈشمەن ئارىسىدىكى چەك - چېگرانىڭ، مەيدان - مەۋقەدە ئېنىق ۋە كەسكىن بولۇشتەك پىرىنسىپاللىقنىڭ ئاشۇ دەۋر جاھىلىيەت ئىنسانلىرىدا ئۆلمىگەنلىكى، بەلكى، ئىنتايىن رادىكال ۋە ئەشەددىي تەرزدە ئېنىقلىقنى ئىپادىلەپ تۇرۇشىدۇر. شۇنداقلا ئاشۇ بەدەۋىي دېيىلىۋاتقان، قەبىلىۋاز، مەدەنىيەتسىز، قالاق، ئىپتىدائىي دېيىلىۋاتقان، ھەم بۈگۈنگە نىسبەتەن شۇنداق دېيىلسە بولىدىغان بىر دەۋرنىڭ ئىنسانلىرىدا دوست - دۈشمەن چېگراسىنىڭ ئېنىق بولۇشى، دۈشمەن، ئار - نومۇس، غۇرۇر ئالدىدا ئۆز پۇشتىنىمۇ تونۇمايدىغان، ئۆزى ۋە خەلقىنىڭ قىممەتلىرىگە ھۆرمەت قىلماستىن، شەخسىي ھەۋىسى، مەنپەئەتى ئالدىدا ھەممىنى بىر تىيىن ھېسابلىيالايدىغان ساتقۇن تۇتۇمغا قارشى ئەشەددىي نەپرەت تۇتۇمىنىڭ كىشىنى تەلۋىلىككە يېتەكلەيدىغان دەرىجىدە مۇرەسسەسىزلىككە، رادىكال تۈستە قارشىلىق كۆرسىتىشكە تۈرتكە بولىشىدۇر.\n\n### 2\nۋەزىيىتىمىزنىڭ تۈنۈگۈنى ۋە بۈگۈنى ھەققىدە ئازتولا تەھلىل ئېلىپ بارىدىغان بولساق، قىرغىنچىلىقنىڭ شىددىتى ئارتقان بۇ ئالتە - يەتتە يىللىق جەرياندا ۋەتەن ئىچىدىكى چارىسىزلىككە بىردىنبىر ئاشكارا ئاۋاز چىقىرىش، پاش قىلىش ۋە قارشىلىق كۆرسىتىش ئوبيېكتى بولغان مۇھاجىرەتتىكى ئۇيغۇرلارنىڭ مۇستەملىكچى تەرىپىدىن تۈرلۈك تۈردە نىشانغا ئېلىنىپ كەلگەنلىكى بىر ئەمەلىيەت. ئۆزىمىزدىن باشلاپ ئەتراپىمىز ۋە ئاڭلىغان، كۆرگەنلىرىمىزدىن خۇلاسە چىقىرىشقا توغرا كەلسە، خىتاينىڭ تاشقى دۇنيادىكى ئىستىخباراتچىلىق ۋە كونترول ھەرىكەتلىرى ۋەتەن ئىچىگە قاراتقان ياۋۇزلاشقان قاتتىق قوللۇق سىياسىتىدىن پەرقلىق ھالدا ئىزچىل يۇمشاق كۈچ تاكتىكىلىرىنى ئىشقا سېلىش يۆنىلىشىنى ئاساس قىلىپ كەلدى. ۋەتەن ئىچىدە خىتاينىڭ ئەپتى -  بەشىرىسىنى پەقەت ئۇنىڭ يالماۋۇزلاشقان ھالىتىدىن باشقا ھالىتىگە نەپرەت ئورنىغا ئىللىقلىق كۆرسىتىشكە، تىنچپەرۋەرلىك ۋە «مۆمىن پۇقرا» پوزىتسىيەسىدە مۇئامىلە قىلىشقا كۆنۈككەن كوللېكتىپ زېھنىيەت تاشقى دۇنيادىمۇ قارشىلىق كۆرسىتىش تۇتۇمىنى پەقەتلا خىتاينىڭ ياۋۇز يۈزىگىلا كۆرسىتىشنى ئاساس قىلىپ كەلدى. يۇمشاق كۈچ ئىشلەتكەندە قارشىلىق كۆرسىتىش تۇتۇمىنى رايىش مىزاجغا ياندۇرغىلى بولىدىغانلىقىنى مىللەتنىڭ سەركىلىرىدىن باشلاپ ئاۋام - پۇقراسىغىچە ئاسانلا ئوسەيگە كەتكۈزگىلى بولىدىغانلىقىنى تارىخىي تەجرىبىلىرىدىن يەكۈنلەپ كەلگەن مەككار مۇستەملىكىچى ئىچىگە قاتتىق، سىرتقا نىسبەتەن ئىزچىل يۇمشاق كۈچنى ئالدىنقى ئورۇنغا قويۇش ئارقىلىق تاقابىل تۇرۇپ كەلدى. ئۆز پۇقرالىرى ئىچىدە يۈزلەپ، مىڭلاپ كىشىلەرنى چەتئەلدە ئوۋلىسىمۇ، يۇمشاق كۈچ بىلەن تىزگىنلەش ئوڭاي توختايدىغان ئۇيغۇرلار توپىغا ئېپى كەلگەندە يالماپ يۇتۇشقا توغرا كېلىپ قالمىسىلا بۇ يولنى مۇمكىنقەدەر ئىشلىتىشتىن ئۆزىنى تارتىپ كەلدى. نەپرەت ئىچىگە پاتمىغانچە نەپرەتنى قانداق قىلىپ ئىچىگە يۇتۇشنىڭ تەلقىنلىرىنىڭ بازارغا سېلىنىشىدا، قانداق قىلىپ پىسخىكىلىق زىيانغا ئۇچراپ كەتمەسلىك، قانداق قىلىپ چەت ئەلدىكىلەر ئۆزىنى «ساقلاپ قېلىش» قاتارلىق تېمىلارنىڭ بازارلىق قىلىنىشى ئارقىسىدا، يۆنىلىشنى مۇمكىنقەدەر ھەركىم ئۆزى بىلەن قالغان، ھەركىم ئۆزىنى مەۋجۇتلۇقنى قۇتقۇزۇش ئەترىتىنىڭ كاندىدات ئەزالىرى بولۇپ دەۋا ئاتلىق داشقازاننىڭ پەپىلىشى بىلەن، ئاتالمىش ئىستراتېگىيەچى تىپلارنىڭ بۇرۇندىن يېتىلەش تىپىدىكى ۋەز - كالاملىرى ئارقىسىدا، موللام قىياپەتلىك مەدداھلارنىڭ مەۋجۇت سىياسىي كىرىزىسلار بىلەن ئالاقىسى يوق بولغان ئىشلارنى مەسىلە سۈپىتىدە كۆتۈرۈپ چىقىپ ۋەزخانلىق قىلىشلىرى، توي - تۆكۈن، نەزىر - چىراغلارنى ئۇسۇللۇق ياكى ئۇسۇلسىز، ناخشىسىز ياكى مەشرەپلىك ئۆتكۈزۈش ھەققىدىكى تارتىشمىلارنىڭ پەيدا قىلىنىشىغىچە بولغان ماجىرالىق ھايات تەرزىمىزنىڭ ئارقىسىدا ئەنە شۇ يۇمشاق كۈچنىڭ يۆنلەندۈرۈش، رېلىسنى بۇراپ بېرىش، سىياسىي كىرىزىسنى ئىجتىمائىي كىرىزىسقا ئايلاندۇرۇشتەك تەسىرىنىڭ بارلىقىنى كۆرۈپ يەتكىلى بولىدۇ. ئەسلىدە مەۋجۇتلۇقنى ساقلاش مەسىلىسىدە چەتئەلدە قانداق قىلىپ ئۆزۈمنى ساقلاپ قالىمەن ياكى ئۆزىمىزنى ساقلاپ قالىمىز مەسىلىسىنى بىرىنچى ئورۇنغا ئۆتكۈزۈۋېلىش، ئېنىرگىيەنىڭ شۇنىڭ ئۈچۈنلا خورىتىشقا زورۇقۇشمۇ مەلۇم مەنىدە مەۋجۇتلۇق كىرىزىسى ئۈچۈن خاتا قەدەم ئېلىشتا يېتەرلىك بىر تۇتۇم. چەت ئەلدىكىلەرنىڭ مەۋجۇتلۇقنى ساقلاش ئىدىيەسىنىڭ بۇ يۆنىلىشكە بۇرۇلۇشى، تۇرۇۋاتقان دۆلىتىگە ئۆي - ماكان سېلىپ جايلىشىش، ياشاۋاتقان جەمئىيەتتە بىر كىشىلىك پۇت تىرەپ تۇرۇش، مەھەللە - رايون قۇرۇپ يەرلىكلىشىش ئىستەكلىرىنىڭ كونترولسىز ئارتىشى قاتارلىقلارمۇ مەۋجۇتلۇقنى ساقلاشتىن بەكرەك سىياسىي ۋىۋىسكا ئاستىدا سىياسىي ھاياتتىن ئۆزىنى ئۇزاقلاشتۇرۇشقا  يول ئىزدەش خاھىشىدىن باشقا نەرسە ئەمەس. چۈنكى، تەبىئىيلەشمىگەن ئىش سۈنئىيلىكتىن نېسىۋە ئالغان ئىش غەرەزنىڭ، پىلاننىڭ پارچىسىغا ئايلانغان بولۇشتىن قېچىپ قۇتۇلالمايدۇ. سىياسىي سەھنىدىكى «باش»لارنىڭ كاللىسىدىكى مەۋجۇتلۇق كىرىزىسى ۋەتەن سىرتىدىكىلەرنى نۇھنىڭ كېمىسىدىكىلەرگە ئوخشىتىپ تۇرۇپ دەۋا قىلىش بېكىگەن يەردە، ئوخشاش زېھنىيەتتىن پەرقلىنىپ كەتمەيدىغان ئاتالمىش دىئاسپورالىقنى تەشۋىق قىلىۋاتقان ۋە بۇنىڭغا ئەل بولۇپ كېتىۋاتقان ئىجتىمائىي توپنىڭ ھەقىقى مەنىدىكى مەۋجۇتلۇق كىرىزىسلىرىغا سىياسىي مەۋقەدە تۇرۇپ مۇئامىلە قىلالىشى قانچىلىك بولماقچىدى؟ مەۋجۇتلۇق كىرىزىسى دېيىلگەندە، شۇ ئېنىق بولۇشى كېرەك ئىدىكى، كىرىزىس ۋەتەندە، ۋەتەن ئىچىدىكى خەلقنىڭ مەۋجۇتلۇق مۇجادىلىسىنى داۋام قىلدۇرۇشتا. ۋەتەن سىرتىدىكى مۇجادىلىنىڭ بىرىنچى نىشانىمۇ ۋەتەن ئىچىدىكى مەۋجۇتلۇقنىڭ كىرىزىسلىرىغا قارشى تەدبىر ئىشلەش، ھەرقانداق ئىجتىمائىيلىققا ياتىدىغان ھەرىكەتلەرنى سىياسىي غايىگە خىزمەت قىلىدىغان ئۇنسۇرغا ئايلاندۇرۇش بولۇشىنى تەلەپ قىلىدۇ. ۋەتەن سىرتىدىكى مەۋجۇتلۇق ۋەتەن ئىچىدىكى مەۋجۇتلۇققا قاراشلىق قىلىنمىغاندا، چەتئەلدە مەۋجۇتلۇقنى ساقلاش ئىددىئالىرىنىڭ ھېچبىرىنى ھەقىقىي مەنىسىنى تاپقان مەۋجۇتلۇق كۈرىشى قاتارىدىن ھېسابلىغىلى بولمايدۇ. بەلكى بۇ سىياسىيلىق جەھەتتىن ۋەتەن ئىچىدىكى كىرىزىستىن بارا - بارا يىراقلىشىش، مىللەت، خەلق ئۇقۇملىرىنى ۋەتەن سىرتىدىكى ئاز سانلىق توپلۇمغا يۈكلەپ ئىشلىتىش، ۋەتەن ئىچىدىكىلەرنىڭ مەۋجۇتلۇقىنى ئۆزلىرىنىڭ مەۋجۇتلۇقىدىن كېيىنگە تىزىشقا ياتىدىغان تۇتۇم ۋە كەيپىياتلارنى بارلىققا كەلتۈرۈش كېلىپ چىقىدۇ. خۇددى بۈگۈنىمىزنىڭ روھىي ھالىتىدەكلا.\nمانا بۇنداق ۋەزىيەتتە تۇرۇشىمىزنى قانداقمۇ يۇمشاق كۈچ تاكتىكىلىرىنىڭ رېلىسقا سېلىش تاكتىكلىرىنىڭ سايە تاشلىشىدىن ئايرىپ قارىغىلى، كىېتىۋاتقان يۆنىلىشىمىزنى ئەقلىيلىككە تويۇنغان ھۆر ئىرادىمىزنىڭ ئەمەلىي نەتىجىسى  دېگىلى بولسۇن؟ ئەسلا.\n\n### 3\nشىددەتلىك زۇلۇمغا قارشى تەلۋىلىشىشىمىز كېرەك بولغان كۈنلەردە يۇمشاق كۈچ تاكتىكىلىرىنىڭ نە قەدەر ئاكتىپ رول ئوينىغانلىقىنى، بىزنى رايىشلاشتۇرۇشتا قانداق ئۇستىلىق بىلەن پىسخىكىمىزنى ئوۋلاپ ماڭغانلىقىنى، بارغانچە يۇمشاشقا، توغرىسى زۇلۇمغىمۇ كۆنۈكۈشكە قانداق يېتەكلەپ ماڭغانلىقىنى نەچچە يىل مابەينىدىكى روھىي ھالىتىمىزدىكى ئۆزگىرىشلەر يېتىپ ئاشقۇدەك ئىپادىلەپ تۇرۇپتۇ. تۆت يىل ئالدىدىكى ئون مىڭلاپ نامايىشقا جۈرئەت قىلغان غەيرەتنىڭ بۈگۈندە كۆرۈلمەسلىكى، نامايىشتا كۆرۈلمىسىمۇ شۇ چاغلاردىكى تەرەپ - تەرەپتىن زۇلۇمغا قارشى ئاكتىپلارنىڭ شىددەت بىلەن پەسكويغا چۈشۈشى، تۈرلۈك ئۇسۇللار بىلەن دەرد ئاڭلىتىش ھىممەتلىرىنىڭ سۇسلىشى، توغرىسىنى ئېيتقاندا زۇلۇم يىلدىن يىلغا شەكلى ئۆزگىرىپ، تەرەققىي قىلىشىغا قارىتا كوللېكتىپ مىزاجىمىزنىڭ تەتۈر تاناسىپ ھالدا شىددەت بىلەن تۆۋەنلىشى، ھەتتا تۆۋەنلىشىنىڭ تۈپكى سەۋەبلىرىنى ئاۋاملار تەشكىلاتتىن، تەشكىلاتلار ئاۋامدىن ئىزدەيدىغان ھالغا چۈشۈپ قېلىشىدىمۇ ئەنە شۇ يۇمشاق كۈچ تاكتىكىلىرىنىڭ كۆرۈنمەس سايىسى بارلىقىنى كۆرۈۋېلىشقا بولىدۇ. قانداقلىكى ئاكتىپلاشقا ياتىدىغان بىرەر سىياسىي ھەرىكەت ياكى سىياسىي دولقۇن كۆتۈرۈلۈشىگە دەرھال قارشى تەرەپتىن چىقىپ ئۇنى ئېتىبارسىزلاشتۇرۇشلارنىڭ يۈز بېرىشى، بەزىدە قوللىغان ۋە قۇۋۋەتلىگەن كۆرۈنۈپ ئىشنىڭ سۈيىنى چىقىرىپ ئىچىدىن بۇزۇپ بەربات قىلىشلارنىڭ دەۋاچىلىقنىڭ بىر خاراكتېرىگە ئايلىنىپ قېلىشى قاتارلىقلاردىمۇ دۈشمەنگە قارشى ئەمەلىي ھەرىكەتكە ئۆتۈش روھىنى سۇسلاشتۇرغۇچى، رايىشلىققا يېتەكلىگۈچى، دەرغەزەپلىك كوللېكتىپنى زۇلۇم ئالدىدا تەمكىن تۇرالايدىغان سالاپەتلىك مەزلۇملارغا ئايلىنىشىغا خىزمەت قىلغۇچى يۇمشاق كۈچ تاكتىكىلىرىنىڭ بەلگىلىك تەسىرى بارلىقىنى كۆرۈۋېلىشقا بولىدۇ. ئويلاپ قالمايلىكى، يۇقىرىقىلارنىڭ بۈگۈنكى ھالغا كېلىشىدە، يۇمشاق كۈچ تاكتىكىلىرى نوقۇل سىرتقى قولنىڭ كۈچى بىلەن ئەمەلگە ئاشتى. ياق، بەلكى ئۆزىمىزنىڭ قولىدا، ئۆزىمىزنىڭ تۈرلۈك ئۇنۋان ئاستىدىكى بىر تۈركۈم «باش»چىلارنىڭ، تەسىر دائىرىسىگە ئىگە نوپۇزلۇقلارنىڭ، مەنپەئەتكە بېقىپ ئىش كۆرىدىغان موللا - زىيالىي تائىپىلەرنىڭ قولى ئارقىلىق ئىشقا ئاشتى. ھەتتا بۇلار ئىچىدە نۇرغۇن «باش» ۋە «يېتەكچى»لەر ئوتتۇرىغا قويۇلۇۋاتقان ۋە يېتەكلىنىۋاتقان يولىنىڭ توپلۇمنى قايسى ھاڭغا باشلايدىغانلىقىنىمۇ ئۇقۇپ - ئۇقمىغان ھالدا يا خېرىدار قوللىغۇچىسى، ياكى باشلامچى لىدىرى بولۇپ بېرىشتىن قاچالمىدى. يېغىپ كەلسە دېيىلىۋاتقان ۋە يېتەكلىنىۋاتقان ئىشتا قارشىلىق كۆرسىتىش، تىنىمسىز مۇجادىلە قىلىشقا ياتىدىغان ھەرىكەتتىن بەكرەك، تىنچ ياشاپ كۈن ئۆتكۈزۈشكە، جان ساقلاشقا، ۋەتەنسىز مەنە تاپمايدىغان دۇنيا ئۈچۈن قوزۇق قېقىپ مەھكەم يېپىشىشقا قىزىقتۇرىدىغان قانداق ئىدىيە ياكى تەشۋىقلەر بولسا، بازارلىق بولۇش ۋەزىيىتى يارىتىلدى ۋە بۇ ۋەزىيەت يەنىمۇ مۇرەككەپلىشىشكە قاراپ يول ئالماقتا.\n\nئەلۋەتتە، دۈشمەننىڭ يۇمشاق كۈچ تاكتىكىلىرىنىڭ تەسىر دائىرىسى ھە دېگەندە كۆرۈنمەس قول، يەنى ئىچىمىزدىكىلەر ئارقىلىق ئۆزىمىزنى تىزگىنلەش، رايىشلاشتۇرۇش، زۇلۇمغا قارشى ئىسيان روھىنى سوغۇققانلاشتۇرۇپ بارا - بارا جاسارەتسىز، ھىممەتسىز ۋە ئىرادىسىزلەشتۈرۈش تەرزىدە داۋام قىلىۋەرگەنمۇ ئەمەس. بەلكى بۇ يەردە كۆز بىلەن كۆرۈنىدىغان تاكتىكىلىرىمۇ ھەم بار. بۇنىڭ ئەڭ تىپىك مىساللىرىنى تىلغا ئېلىشقا توغرا كەلسە، رايىشلاشتۇرۇش تاكتىكىلىرىغا يانداش ھالدا بىر تۈركۈملەرنى ئۈندىدار، ۋاتىسئاپ قاتارلىق ئۇچۇر - ئالاقە ۋاسىتىلىرى ئارقىلىق تىزگىنلەشكە تىرىشىش، يېپىق ئۇسۇلدا، مەجازىي تىللاردا قارشى تەرەپكە تەھدىت سېلىش ئۇسۇلى ئارقىلىق مەيدان ۋە مەۋقەدە جاسارەت كۆرسىتىشتىن ۋاز كەچتۈرۈش، ئائىلىسى بىلەن كۆرۈشۈشكە يېشىل چىراغ يېقىش قاتارلىقلار ئارقىلىق تۈركۈملەپ سەھنىدە زۇلۇمغا قارشى سىياسىي پائالىيەت قىلىشتىن توختىتىش قاتارلىق ئەھۋاللار بار. نەتىجىدە مۇستەقىللىق دەۋاسىنىڭ  يەنىلا چەتئەللەردىكى ئاز سانلىق توپلۇم ئىچىدىكى يەنىمۇ ئاز سانلىقنى تەشكىل قىلغۇچى دەۋاچىلارغا قىسقارتىش پىلانى ئەمەليلىشىپلا قالماستىن، بۇمۇ ئاقىۋەت مۇستەقىلچىلەرنى يىتىم قالدۇرۇش، ئۇلارنىڭ كۆپچىلىك توپنىڭ ئىچىدىكى ئازلا بىر ئۇچۇم كىشىلەرنىڭ ساداسى تۈسىنى ئالدۇرۇش پىروجىلىرىگە خىزمەت قىلىشتىن باشقىغا يارىمىدى.\n\nيېقىنقى مەزگىللەردە بولسا، ياۋۇز دۈشمەننىڭ قاپىقى تۈرۈلمىسىلا ئۇنى ئەپۇ قىلىشقا پۇرسەت بېرىپ «غوجاكا» كۆرەلەيدىغان پىسخىكىمىز يەنە تاۋلىنىشتىن توختىمىدى. دۇنياغا ئىرقىي قىرغىنچلىقتىن ئىبارەت ۋەھشىيلىكنى بۇ ئەسىردە ياشاۋاتقان ئىنسانلار توپى ئىكەنلىكىمىزنى ئاڭلىتالايدىغان، دەستەكچى ۋە قوللىغۇچىلارنى ئاۋۇتۇشقا كۆز يېتىۋاتقان بىر پەيتتە مەزكۇر يۇمشاق كۈچ ئۆزىنىڭ «2020» دە كامپىلار تاقىلارمىش سەپسەتەسىنىڭ كۈچىنى كۆرگەندىن كېيىنكى قەدەمنى ئېلىپ بىر ياندىن ۋەتەن ئىچىدىكىلەرنى سىرتقا چىقىشقا ئېچىۋېتەرمىش نەغمىسىنى ئوقۇسا، يەنە بىر ياندىن چەت ئەلدە ئۇرۇق - تۇغقان يوقلاش مۇناسىۋىتى بىلەن چەت ئەللەرگە چىقىش ئەركىنلىكى بېرىلىۋاتقانلىق ئۇچۇرىنى ئەھلى جاھانغا بەرمەكچى بولدى. ئەمدىلىكتە بىر ياندىن چەت ئەلگە تۇغقان يوقلاشقا ماڭغانلىق ۋىدىيولىرىنى ئىشلەپ تارقاتسا، يەنە بىر ياندىن ۋەتەنگە چەت ئەلدىن تۇغقان يوقلاپ قايتالىغانلىق ۋىدىيولىرىنى تارقىتىپ ئاۋارە بولۇۋاتقانلىقىنى كۆرمەكتىمىز. مانا بۇلار ئەمەلىيەتتە يۇمشاق كۈچ قوللىنىش ئۇسۇلى ئارقىلىق بىر تەرەپتىن بىزنى رايىشلاشتۇرۇش ئۇرۇنىشىنىڭ مېۋىسىنى ئېلىش تاكتىكىسى بولسا، يەنە بىر تەرەپتىن خەلقئارا جامائەتچىلىككە ئىرقىي قىرغىنچىلىقنىڭ يوقلىقىنى، سىياسىي پاناھلىق تىلىگۈدەك، ئۇرۇق - تۇغقاندىن ئالاقە ئۈزدۈرۈپ، بىرىنى سۈرگۈندە، يەنە بىرىنى لاگېرلاردا جازالاش ئىشى يوقتەك بىر ئۇچۇرنى بېرىش سېنارىيەسىنىڭ ئىشلىنىۋاتقانلىقىنىڭ ئىپادىسى. ئەلۋەتتە ھەر ۋاقىت دۈشمىنىگە سېتىلغان، ئۇنىڭ ئىستەكلىرى بويىچە ئۇسۇلغا چۈشۈپ بېرىدىغان تائىپىنىڭ خەلقتىن ئىبارەت چوڭ گەۋدىنىڭ ئارىسىدا تېپىلىشى تەبىئىي. مىليونلاپ خەلقنىڭ قان - زار يىغلاۋاتقانلىقىنى بىلىپ تۇرۇپمۇ قەۋمداشلىرىنىڭ كۆز ئالدىدا دۈشمەننىڭ سېنارىيەسى بويىچە رول ئېلىپ تارقىتالىغان مۇناپىق تائىپىلەرنى كۆرۈۋاتقانلىقىمىزمۇ بۇنىڭ تىپىك ئۆرنىكى. سېنارىيەدە رول ئويناۋاتقانلارنىڭ مۇناپىقلىقى ئۆز ئۆزىدىن مەلۇم تۇرۇپتۇ. ئەمما بۇنىڭغا ئىستەكلىنىۋاتقان، يۈزلەپ، مىڭلاپ ئۆچرەت قوغلىشىپ ۋەتەنگە چۈشۈشنى بۈگۈنكى ئىرقىي قىرغىنچىلىق داۋاملىشىۋاتقان پەيتتە قىلىدىغان بىرىنچى غەمگە ئايلاندۇرۇۋالغان ئۇيغۇر ئاتلىق تائىپىلەرچۇ؟ ئۇلارنىڭ بۇ ئىستىكىنى قوزغاۋاتقان، مىليونلاپ خەلقنىڭ ئاھۇ - زارىغا تەتۈر مۇقام توۋلايدىغان بىر پەسكەشلىكنى ئاتالمىش «ۋەتەن ھەممىمىزنىڭ» شوئارۋازلىقىنى كۆتۈرۈپ چىقىۋاتقان ماڭقۇرت نا ئەھلىلەرچۇ؟ ئۆز ۋەتىنىگە مۇستەملىكىچىنىڭ رۇخسىتىنى ئېلىپ كىرىشنى نومۇس بىلمەيدىغان ھالغا كەلگەن ماڭقۇرتلارنى مەيدانغا چىقىرىۋاتقان، ۋەتەننىڭ مۇستەملىكە ئاستىدا ئىكەنلىكى دەۋانىڭ تۈپكى خىتابى بولۇۋاتقان، قىرغىنچىلىقنىڭ ئۆز خەلقىنى قىرىش تىپىدىكى قىرغىنچىلىق بولماستىن، مۇستەملىكە قىلغاندىن كېيىنكى قىرغىنچىلىق ئىكەنلىكى دەۋا قىلىنىۋاتقان، خىتاي بىلەن شەرقىي تۈركىستان ئارىسىدىكى مەسىلىنىڭ مۇستەملىكىچى بىلەن ھۆرلۈك تەلەپ قىلغۇچى خەلق ئارىسىدىكى كۈرەش مەسىلىسى ئىكەنلىكى، زېمىننى بېسىۋېلىش بىلەن مۇستەقىللىقنى ئەسلىگە كەلتۈرۈش مەسىلىسى ئىكەنلىكى ئوپئوچۇق ئىپادىلىنىپ تۇرۇۋاتقان بىر ۋەزىيەتتە كونسۇل ئالدىنى ئۆچرەتكە تولدۇرۇش، پاناھلىق تىلەپ ئالغان كىملىك ۋە پاسپورتقا يەنە شۇ مۇستەملىكىچىنىڭ رۇخسىتىنى ئېلىپ ئۆزىنى مۇستەملىكچىنىڭ پۇقراسىلىقىنى ئېتىراپقا ئىگە قىلىش، ۋەتەندە زۇلۇم يوقلىقىغا ئىشارەتلەيدىغان قىلمىشلارنى قىلىشنى توغرا كۆرسىتىۋاتقان، ساتقۇنلۇق خاھىشىنى قۇترىتىپ ئاكتىپلاۋاتقان  يۇمشاق كۈچ زادى قەيەردىن كېلىۋاتىدۇ؟ مانا بۇلار ئىشنىڭ دىققەت قىلىشقا تېگىشلىك نۇقتىسى.\n\n### خۇلاسە\nپەيغەمبەر ئەلەيھىسسالام سەھىھ ھەدىسلەردىن بىرىدە «مەن گۈزەل ئەخلاقنى تاكامۇللاشتۇرۇش ئۈچۈن ئەۋەتىلدىم» دەپ كۆرسىتىدۇ. قىز كۆمۈش ھادىسىسىگە قارايدىغان بولساق، پەيغەمبەر ئېلىپ كەلگەن ئۆزگىرىش زېھنىيەت ۋە ئەمەلىي تۇتۇمدىكى ئاشقۇنلۇقنى يىلتىزىدىن قۇرۇتۇپ تاشلىدى. نۇقسانلىققا، ۋەھشىيلىككە خاتىمە بەردى. نۇقساننى تۈزلىدى، بولۇشقا تېگىشلىك تەبىئىي يولىدىن چىقىپ كەتكەننى توغرا رېلىسقا سالدى. ئەمما ئادىمىيلىك، مەردلىك، ساداقەتكە ئوخشاش ئىسلامدىن ئاۋۋالقى رۇس ھالىتىدە داۋاملىشىپ كەلگەن بىر قىسىم مەۋجۇت پەزىلەتلەرگە تەگمىدى. دوست - دۈشمەنلىك مۇناسىۋەتتە چەك - چېگرا ئايرىش پىرىنسىپىنى، ھالقىلىق ۋەزىيەتلەردە دۈشمەن سېپىگە ئۆتۈپ ئۆز خەلقىنىڭ دەۋاسىغا خىيانەت قىلىش، نامىغا داغ تەگكۈزۈشكە قارىتا كەسكىن تۇتۇمنى كۈچەيتتى، زۇلۇمغا قارشىلىق روھىنى يەنىمۇ ئۇلغايتتى. بەلكى ئۇنىمۇ تاكامۇللاشتۇرۇپ چەك چېگرانى ئايرىشتىكى ئۆلچەمنى قەبىلە، شەخس ۋە باشقا ماددىي مەنپەئەتلەرنى ئۆلچەم قىلىشتىن كۆرە ھەقىقەتنى ئۆلچەم قىلىشنى، ھەقنىڭ رىزاسىنى كۆزلەشنى، ئادالەتنى، ھەققانىيلىقنى ئۆلچەم قىلىشنى تەلىم بېرىپ كامالەتلەشتۈردى. ھەقىقەتتىن نېسىۋە ئالمىغان ھەرقانداق «ۋازلىق» ئۈچۈن مۇھەببەت - نەپرەت چېگراسى ئايرىشتەك، قان كېچىپ جان ئېلىشتەك، جان بېرىپ ئۆزىنى ئاتاشتەك جاھالەتلىك قىلمىشلارغا، دۇنيالىق مەنپەئەتكە دۈم چۈشۈشنى نورمال ساناشتەك خاھىشلارغا خاتىمە بەرگەن بىر توپلۇمنى بەرپا قىلدى ۋە بۇ توپلۇم كەلگۈسىدە دۇنياۋى مەدەنىيەت بەرپا قىلىشتىكى تۇنجى نۆۋەتلىك سەركە ئەۋلاد بولۇش شەرىپىنى قولغا كەلتۈردى.\n\nقۇدۇس (پەلەستىن) مەسىلىسى كۈنىمىزدە ئەنە شۇ سەركە ئەۋلادنىڭ ئىزىنى باسقانلارنىڭ تۇپراق ۋە مۇستەقىللىق دەۋاسى مەسىلىسى بولۇپ، ئىشغالغا ئۇچرىغان قۇدۇس بۇلار ئۈچۈن ئىشغال ئاستىدا تۇرۇپ بېرىش ھارام قىلىنغان زىيارەتگاھلارنىڭ بىرى. يەر يۈزىدە سەپەر قىلىپ ئاتلىنىش ئىبادەت سانالغان ئۈچ مۇقەددەس قەدەمگاھنىڭ بىرى بولغان قۇدۇسنىڭ ئىشغال بولۇشى ئۇشبۇ ئىبادەتنى ئورۇنداشتىكى ئەڭ چوڭ توسالغۇ. ھالبۇكى، قۇدۇسقا بېرىش مەۋجۇت مۇستەملىكىچى تەرىپىدىن ئەرەبلەرگە چەكلەنگەن جاي ئەمەس. ئىسرائىلنىڭ ئىشغالىيىتىنى ئېتىراپ قىلغان، ئۇنىڭ ۋىزىسىنى پاسپورتىغا قويدۇرۇپ كىرىشنى، يەنى مۇستەملىكىچىنىڭ رۇخسىتىنى ئېلىپ كىرىشنى ھېچبىر مەسىلە سۈپىتىدە قارىمىغان ئەرەبلەر ئۈچۈن ئېچىۋېتىلگەن. ئەمما مۇقەددەسلىكى ۋەھيى بىلەن تارتۇقلانغان قۇدۇس ۋە ئۇنى زىيارەتگاھ قىلىشتىكى دىنىي تەلەپ ئىشغالدىن ئىبارەت چوڭ سېپىل تۈپەيلى ئۇنىڭ ھۆرلۈكىنى ئىستىگۈچى ئەرەبلەر ئۈچۈن، ئۇنى ئىشغال ئاستىدىكى ئىسلام زېمىنى دەپ بىلگەن ۋەتەنپەرۋەر مۇسۇلمانلار توپى ئۈچۈن زىيارەت قىلىش، بېرىپ كېلىش ھارام بولۇپ كەلدى. مەسىلە ئۇلارنىڭ ۋەتەن سۆيمەسلىكىمۇ، رادىكاللىقىمۇ؟، ئەلۋەتتە ئۇنداق ئەمەس. بەلكى مەسىلە ئۆز ئۆيىگە رۇخسەت ئېلىپ كىرىش مىسالى بىراۋنىڭ ئاسارىتى ئاستىدا كىرىش ئارىسىدا پەرق بارلىقىدا. ئۆزى ۋە ئابا - ئەجدادى بىنا قىلغان ئۆيى مىسالى ھۆر ئىرادىسى بىلەن زىيارەت قىلىش بىلەن ئىشغالچىلارنىڭ سىياسىي ھاكىمىيىتىنى تەن ئېلىپ ئۇنىڭ ئىجازىتى ۋە ئۇنىڭ بايرىقى ئاستىدا زىيارەت قىلىشنىڭ پەرقى بارلىقىدا. ئەركىن زىيارەت قىلىش بىلەن مۇستەملىكىچى بېكىتكەن شەرتلەرنى قوبۇل قىلىپ ياكى رىئايە قىلىپ زىيارەت قىلىش پۇرسىتىگە ئېرىشىشتەك نومۇسسىزلىقنى سادىر قىلىش ئارىسىدا پەرق بارلىقىدا. بۇ خۇسۇستا بىز «بىر مۇسۇلماننىڭ ئىشغال ئاستىدىكى قۇدۇسنى تاكى ھۆر قىلماي تۇرۇپ، ئىشغالىيەتچىنىڭ ھاكىمىيىتى ئاستىدىن قۇتۇلدۇرماي تۇرۇپ زىيارەت قىلىشى جائىز ئەمەس، ھارامدۇر، ئىشغالچىنىڭ ھاكىمىيىتىنى ئېتىراپ قىلىش خىيانەتتۇر. ھەربىر مۇسۇلماننىڭ قۇدۇسنى ھۆر قىلىش مەجبۇرىيىتى بار» دېگەنلەرنى مەزمۇن قىلغان باياناتلارنى، شەرئىي ھۆكۈم - پەتىۋالارنى، سىياسىي خىتابلارنى كەڭ ئۇچرىتىمىز. بۇ خىتابلاردا ھاكىمىيەتپەرەس موللا - زىيالىلىرىنى ھېسابقا ئالمىغاندا ئىسلام دۇنياسىنىڭ ئەڭ چىڭ يول تۇتقۇچى پىرقىلىرىدىن تارتىپ ئوتتۇراھال يول تۇتقۇچى پىرقىلىرىغىچە ھەممىنىڭ ئورتاق پوزىتسىيە ۋە مەۋقەدە بولغانلىقلىرىنى، قۇرئان ۋە سۈننەت روھى ئاساسىدا ئىشغالچىغا قارشى تۇتۇم بەلگىلەشنى ھەرقانداق شەخىسي مەنپەئەت ۋە ھەۋەستىن ئۈستۈن كۆرۈش ئىدىيەسىدە ئۆرنەك بولغانلىقلىرىنى ئۇچرىتىمىز. مانا بۇ دۈشمەن سېپىگە ئۆتۈشنى، ئۇنى كۈرەڭلىتىدىغان، ئۇنى ئېتىراپقا ئېرىشتۈرىدىغان، ۋە ئۆز قەۋمىنى يەرگە قارىتىدىغان قىلمىشلارنى جاھىلىيەت دەۋرىدىن بىرى ھار ئالىدىغان، ئىسلامىيەتتىن كېيىنمۇ تەۋەللا - تەبەررا ئىدىيەسىدە مۇھەببەت - نەپرەتنى ئېنىق قىلىپ كەسكىن تۇرالايدىغان ئويغاق ئەرەبلەرنىڭ تۇتۇمى. شۇنداقلا بىزنىڭ ئاتالمىش قەلەمكەش ۋە ئاتالمىش ئاخباراتچى، ئاتالمىش زىيالىي قەلەملىرىدە ئىككىدە بىر پەس كۆرۈش ئوبيېكتى بولۇۋاتقان، قەدەمدە بىر بىر ئۆچمەنلىك بىلدۈرمىسە تۇرالمايدىغان ئاشۇ «بەدەۋىي» ئەرەبلەردە بۈگۈنگىچە ساقلىنىپ كەلگەن مىللىي روھ.\n\nبىز گەرچە قىرغىنچىلىق پەيتىدە ۋەتەنگە بېرىش - كېلىش مەسىلىسىدە ئويغاق سىياسەتچىلىرىمىزنىڭ، قىسمەن تەشكىلاتلار ۋە سەگەك ئىلىم ئەربابلىرىمىزنىڭ كەسكىن تۇتۇم ئىپادىلەۋاتقانلىقىنى، ئىجتىمائىي تاراتقۇلاردا خىتاي كونسۇلدىن خەت ئېلىپ ۋەتەنگە چۈشۈشنىڭ خىيانىتىنى ئەيىبلەۋاتقانلىق ھالىتىنى كۆرۈۋاتقان بولساقمۇ، ئىشنىڭ ئەجەبلىنەرلىكى، ئارىمىزدا كۆپ سانلىق تەشكىلات تائىپىلىرىدە، نوپۇزى بار ئاخبارات ئورگانلارنىڭ تۇتۇملىرىدا بۇ ئىشقا قارىتا كەسكىن ئىنكاس، قارشى تۇرۇش تەشۋىقاتلىرى ھېلىھەم يوقنىڭ ئورنىدا. سىياسىي دەۋا پايخان بولۇۋاتقان، يىللاپ تارتقان رىيازەتلەرنى مازلاشتۇرۇپ، مۇستەقىللىق داۋاسىنى سىياسىي سەھنىدە ئوڭايسىزلاندۇرۇشقا ياتىدىغان، يەنى دۈشمەننىڭ گۈلقەقەسىنى ئاچتۇرىدىغان، ئېچىنىشلىقى ئۆز گۆشىمىزدە ئۆزىمىزنى قورۇيدىغان ئىشلارنىڭ شەپىلىرى بولۇۋاتقاندا، يېتەرلىك ئاۋاز، كۈچلۈك شەكىلدە ئورتاق بايانات ۋە كەسكىن پوزىتسىيەلەر يەنىلا يېتەرسىز. ئىجتىمائىي مەسىلىلەرنى كۆپتۈرمە قىلىش، خىتاي پىروپاگاندىلىرىغا قارشى سىياسىيلىققا چېتىلىدىغان ئىشلارنى مۇمكىنقەدەر كۈن تەرتىپتىن يىراقلاشتۇرۇش ھاۋاسى ئەكس ئەتكەن. تېخى بۇلا ئەمەس، ئەرەبلەرنى ئەڭ سەلبىي ئوبرازلاشتۇرۇشقا مايىل بولۇپ كەتكەن، بىر توپلۇمدا كۆرۈلىدىغان ئىللەتنى بىر مىللەتكە بىر پۈتۈن ئارتىپ تۇرۇپ ئەرەب ئۆچمەنلىكى زېھنىيىتى بويىچە ۋالاقلايدىغان تىپلارمۇ مەزكۇر خىيانەتلىك زىيارەتنى ئاقلاشنىڭ ئالدىنقى سېپىدە كويىدا. ئەجەبا بىزدىكى كوللېكتىپ ۋىجدان جاھىلىيەت دەۋرىنىڭ ئاشۇ بەدەۋىيلىرىدە تېپىلىدىغان دوست - دۈشمەن چېگراسىنى ئېنىق قىلىشقا ياتىدىغان تۇتۇمدىنمۇ يوقسۇزلاشقان بىر ھالغا چۈشۈپ قالدىمۇ؟\n\nشۇ ئېنىق بولغايكى، ئىرقىي قىرغىنچىلىق نەچچە يىلدىن بۇيانقى شىددىتىدىن يەنىمۇ كۈچىيشكە قاراپ كېتىۋاتقان، مۇستەملىكىچى كۈچ بۇنى سەزدۈرمەسلىك ئۈچۈن جان - جەھلى بىلەن يۇمشاق كۈچ تاكتىكىلىرىنى ئىشقا سېلىپ زېھىنلەرنى مەشغۇل قىلىۋاتقان بىر پەيتتە ئويۇنغا كەلمەسلىك، لەنەتلىك تۇتۇملارنى لەنەتلەشتە دادىل بولۇش، خىيانەتلىك قىلمىشلارغا سەپنى ئېنىق قىلىپ دوست - دۈشمەن چېگراسىنى ئايرىش ھەربىر ئۇيغۇر ئۈچۈن ۋەتەنپەرۋەرلىك ھەمدە ئادىمىيلىك تۇتۇم مەسىلىسىدۇر. شۇنداقلا قىرغىنچىلىق بولۇۋاتقانلىقنى ئېتىراپ قىلىش كۆلىمى يىلدىن يىلغا كۈچىيىۋاتقان  ۋەزىيەتتە مىليونلىغان ئازاب ئوقۇبەتتىكى خەلقنىڭ زۇلۇم تارتىۋاتقانلىقىنى ئىنكار قىلىپ بېرىشكە ياتىدىغان، زۇلۇمغا قارشى بېرىلگەن گۇۋاھلىقلارنى چۈرۈتۈشكە يارايدىغان خىيانەتلىك زىيارەتكە تەرەددۇتلىنىشلەر ئەمەلىيەتتە سېپى ئۆزىدىن ساتقۇنلۇقتۇر. بەدەلسىز ۋە مىللەتكە قارشى بىرەر مەنپەئەتنى سۇغارماي تۇرۇپ چېشىنىڭ ئېقىنى كۆرسەتمەيدىغان، بەدەلسىز يېشىل چىراغ ياقمايدىغان مۇستەملىكىچى ئۈچۈن ئۇنىڭ ئىستەكلىرىگە ماقۇلغا كېلىشنى تاللاشتا مەلۇم مەنىدە ئۆزىنى تەييار قىلىشتۇر. مەزكۇر قىلمىشلارنى ئەيىبلىمەسلىك، ئۇنىڭغا كۈچلۈك نەپرىتىنى بىلدۈرمەسلىك، شۇنداقلا خىيانەتلىك زىيارەت، بېرىش - قايتىش قىلغۇچىلاردىن ئادا - جۇدالىق جاكارلىماسلىق، ئەكسىچە قوغداش، توغرا چۈشىنىپ باردى – كەلدىنى ئۈزۈش تەرىپىدە بولماسلىق قاتارلىقلار بولسا، سېپى ئۆزىدىن ماڭقۇرتلۇق، دۆتلۈك ۋە شەرەپسىزلىكتۇر.\n\n**- بۇرھان مۇھەممەد**\n*2023-07-25*"}
{"title": "مەدەنىيەتنىڭ قەتلىئامى ۋە تەقدىرىمىزنىڭ بۇرۇلۇش نۇقتىسى", "author": "بۇرھان مۇھەممەد", "date": "2019-05-02", "tags": [], "content": "# مەدەنىيەتنىڭ قەتلىئامى ۋە تەقدىرىمىزنىڭ بۇرۇلۇش نۇقتىسى\n\nئىنسانلار يەرشارىلىشىش ۋە زامانىۋىلىشىش ئاتلىق نىشانسىز كارۋانغا ئەگەشكەندىن بېرى مەنىۋىي چۆكۈش ۋە مەدەنىيەت جەھەتتە جىددىي شەكىلدە ياتلىشىشقا دۇچار بولماقتا. مۇسۇلمانلار دۇنياسى تارىختىكى ئەڭ چوڭ مەدەنىيەت كىرىزىسىنى باشتىن كەچۈرۈۋاتىدۇ. بىز بولساق تارىختا مىسلى كۆرۈلمىگەن دەرىجىدىكى قەتلىئامغا دۇچ كەلگەندىن سىرت، يەنە پەۋقۇلئاددە مەدەنىيەت قەتلىئامىغا شاھىد بولۇپ تۇرۇپتىمىز. ئاتالمىش زامانىۋىلىق ئاستىدا ئېلىپ بېرىلىۋاتقان بۇ پەسكەشلىكلەرگە نۆۋەتتە دۇنيا سۈكۈتتە. چۈنكى، دۇنيا دۇنيا بولغاندىن بېرى بۇنىڭ ئوخشىشىنى كۆرمىدى. ھالبۇكى، بىز بۇنىڭ ئاستىلىتىلغان شەكلىنى ياشاپ بۈگۈنگە ئۇلاشقان بولساقمۇ، كۆنۈكۈش بىزگە مەسىلىنىڭ جىددىيىتىنى ھېس قىلدۇرغىنى يوق. مېڭىمىزمۇ بۇ ئىشقا جىددىي سىگنال بەرمەيۋاتىدۇ. بىز بۇ خىل مەدەنىيەت قەتلىئامىنىڭ ئەڭ ئاستىلىتىلغان شەكلىنى ياشىغانلار بولۇشىمىزغا قارىماي، ۋاقتىدا سېزەلمىدۇق ۋە بۇنىڭغا قارشى كەلگۈدەك ئورتاق تىلىمىزنى قۇرۇپ چىقالمىدۇق. \n\nشۇ سەۋەبتىن بىر-بىرىمىزگە ئۇچراشماي تۇرۇپ ئازاتلىق يولىدا قىلىۋاتقان پارتىزانلارچە مىللىي ۋە دىنىي كۈرەشلىرىمىز قاچانكى بىر-بىرىمىز بىلەن باغلىنىش ۋە كۈچىيىش يولىغا قەدەم ئالسا شۇ ھامان بۇزۇلۇپ كەلدى. ياق، توغرىسى مىللىي ۋە دىنىي دەپ ئاتاشقا مەجبۇر قالغان كۈنىمىزدىن باشلاپ بۇ بۇزۇلۇش ئىشقا ئىشىپ بولغانىدى. ئورتاق تىلنىڭ بولۇشى دېمەك، ئورتاق دىلنىڭ، ئورتاق غايىنىڭ ۋە ئورتاق مەپكۇرىنىڭ ئىگىسى بولۇش دېمەك بولۇپ، 70 يىلغا سوزۇلغان ئۇزاق يىللىق ئاسارەت تارىخىمىزدا «ئورتاق» دەيدىغان بۇ ئەۋزەللىكىمىزنى يوقىتىپ قويدۇق. قىممەت قاراشلىرىمىز، تارىخىمىز ۋە مەدەنىيىتىمىزگە جان بەرگەن ئاتالغۇلىرىمىز قالايمىقانلاشتۇرۇلدى، ئۇيغۇر نامىغا ئىگە چىقىش دولقۇنىغا بېرىلىپ كېتىشىمىز «ئورتاق تىلى بولۇش»تىن ئىبارەت ئۇيۇشقاقلىق خۇسۇسىيىتىمىزنى گەۋدىلەندۈرگۈچى بۇ خاسلىقىمىزدىن مەھرۇم قويدى. تىلىمىزنىڭ شەكلىنى ھىمايە قىلىشقا بېرىلىپ كەتتۇق، روھىغا ئىگە چىقىشنى ئويلىشىپ كەتمىدۇق. تىلنىڭ شەكلىنى بېزەشكە كۈچىدۇق، ئەمما ماھىيەت جەھەتتىكى چۆكۈشىمىز توختاۋسىز داۋاملىشىپ كەلدى. بۈگۈن ئۇيغۇرلار مەۋجۇت، ئەمما ئۇيۇشقاق ئۇيغۇرلار مەۋجۇت ئەمەس. بۈگۈن ئۇيغۇرلارنىڭ تىلى ئوخشاش، ئەمما دىلى پەرقلىق، دۇنياسى پەرقىلىق. دىنى ئوخشاش، ئەمما مەپكۇرىسى پەرقلىق. قۇرئانى بىر، سۈننىتى پەرقلىق. ۋەتىنى بىر، ئەمما ئىسمى پەرقلىق.\n\nئورتاق تىلىنىڭ بولماسلىقى نەتىجىسىدە دىن بارىسىدىكى، ئىدېئولوگىيە ساھەسىدىكى ئىختىلاپلىشىشلار بېسىققىنى يوق. ھەتتا ۋەتىنىنىڭ ئىسمى ھەققىدىمۇ ئىختىلاپلار توختىغىنى يوق. تېخى يېقىندا ۋەتەن ئۈچۈن جان بەرگەن شېھىتلەر ھەققىدىمۇ ئىختىلاپ كۆز يورۇپ توختىدى. يەنە چىقىشى مۇمكىنمۇ؟ مۇمكىن. چۈنكى، ئورتاق تىل قۇرۇپ چىقىلمىدى. يېغىپ ئېيتقاندا، بۇلارنىڭ ھەممىسى ئۇيغۇر نامىغا لايىق خەلقنىڭ، ۋەتەنگە لايىق پەرزەتنىڭ، ئىسلامغا لايىق ئۇيغۇرلۇقنىڭ شەكىللەنمەسلىكىنىڭ ۋە بۇنىڭ مەيدانغا كېلىشىگە سەھنە ھازىرلىغان «مەدەنىيەت قەتلى» پىلانىنىڭ نەتىجىسى.\n\nبۇ مىللەتنىڭ ھايات قالغان سەركىلىرى تېخى يېقىنقى يىللاردا يوقاتقان مەرھۇم تىلشۇناس ۋە مەدەنىيەتشۇناس ئالىمى ئىمىن تۇرسۇن ئەپەندىنىڭ «تىل-دىلنىڭ كىلىتى» دېگەن جۈملىسىنىڭ پەرقىگە بارغىنى يوق. چۈنكى، بۈگۈننىڭ ئاتالمىش تىلچىلىرىنىڭ قىلالايدىغىنىمۇ، قۇرالايدىغىنىمۇ سۆز ئويۇنى ۋە سۆز ئۇستىلىقى. ئۇلارنى تىلنىڭ سەنئەتكارلىرى، مېمارلىرى دېگىلىمۇ بولمايدۇ. ئۇلار دىلنىڭ تارىنى چېكەلەيدىغان، يۈرەكنىڭ قېتىغا خىتاب قىلالايدىغان ھەقىقىي ئۇيغۇرلۇق تىلىدىن يىراقتا. چۈنكى ئۇلاردا ناۋائىي روھى يوق، فۇزۇلىي روھى يوق، مەشرەب ئىسيانى يوق، فۇرقەت پىغانى يوق. يەنى ئۇلارنىڭ بازارغا سېلىۋاتقان تىلىدا فونېتىكا ۋە لېكسىكىدىن باشقا ھېچنىمە يوق. بولۇپمۇ ئەڭ مۇھىمى بولغان «روھ» يوق. بەلكى ئۇلارنىڭ ئۆزىدىمۇ «روھ» نىڭ بارلىقىدا شۈبھە بار. ئۆزىدە بولمىغان تۇرۇپ قانداقمۇ باشقىلارغا بېرەلىسۇن؟!\n\nئۆزىدە ئورتاق تىلى بولمىغان توپلۇم باشقىلارنىڭ ئورتاق تىلىنىمۇ چۈشىنەلمەيدۇ. بۈگۈن بۇ مىللەتكە بالا-قازا بولۇۋاتقان مۇستەملىكچىلىرىنىڭ ئورتاق تىلى بار. بۈگۈن ئۇلارنىڭ دەردى ئاستا خاراكتېرلىك قەتلى قىلىش ئەمەس، بەلكى شىدەتلىك قەتلىئام قىلىش. ئۇلار مىللەتنىڭ سانىغا قەتلىئام ئېلىپ بېرىش بىلەنلا مەشغۇل ئەمەس، بەلكى ئۇنىڭ نەسىل-نەسەب شەجەرىسىنىڭ مەنىۋى ئىزنالىرى بولمىش تارىخىي مەدەنىيىتىنىمۇ قوشۇپ قەتلىئام ئېلىپ بېرىش بىلەن مەشغۇل.\n\nكەچمىشتە ئۇلار مىللەتنىڭ دىققىتىنى تىلنىڭ شەكلىنى قۇتقۇزۇشقا مەشغۇل قىلىپ قويۇپ ئەمەلىيەتتە بۇ تىلنىڭ روھىنى چىرىتىش پىلانىنى يۈرگۈزگەن بولسا، بۈگۈنكى كۈندە ھەممىنى جاننى قۇتقۇزۇش ھەلەكچىلىكىگە سېلىپ قويۇپ مەدەنىيەتنى يىلتىزدىن قۇرۇتۇش، ساننىمۇ، سۈپەتنىمۇ قوشۇپ يوقىتىش ۋە بۇنىڭ ئورنىغا ئاتالمىش «بىر گەۋدىلەشكەن كۆپ مەنبەلىك جۇڭخۇا» مەدەنىيىتىنى قۇرۇش پىلانىنى ئىشقا ئاشۇرماقتا.\n\nدەرۋەقە، ئۇلار ئۆزلىرىنىڭ ئورتاق تىلىنى قۇرۇپلا قالماي، بۇ تىلىنىڭ پەلسەپەسىنىمۇ بارلىققا كەلتۈرۈپ بولدى. ئۇلاردىكى بۇ ئورتاق تىل (مەدەنىيەت بىلەن قوشۇپ قۇرۇتىۋېىتىش پىلانى) گەرچە ئون يىلدىن بىرى ئاشكارا تەشۋىق قىلىنىۋاتقان بولسىمۇ، بۇ تىلنى يېشىپ چۈشەندۈرىدىغان بىرەر سىياسىيون، بىرەر زىيالىي ياكى بىرەر يازار كۆرۈنمىدى. ئومۇميۈزلۈك بىرلىكتە باشتىن كەچۈرگەن يېقىنقى 30 يىللىق غەپلەت دەۋرىمىزنى نەزەرگە ئالغان، ھەمدە بۇ كۆرمەسلىكنى، ۋاقتىدا بايقىماسلىقنى، قارشىسىغا مۇناسىپ «ئورتاق تىل» بىرلىكى قۇرالمىغىنىمىزنى ئەپۇ قىلىپ تۇرساقمۇ، بۇ بىر قانچە يىللىق پاجىئەدىن چۆچۈگەندەك كۆرۈنگەن ھەرقايسى تەرەپلەردىن بۇ ھەقتە تۈزۈكچە ئويغىنىش سىگنالى ئالماسلىقىمىز ھەقىقەتەن ئەپۇ قىلىپ بولمايدىغان ئېغىر پاجىئە دېيىشكە بولىدۇ. غەلىتە يېرى مەدەنىيەت قەتلىئامىغا بۇ قەدەر سۈكۈتنىڭ بولۇشى، ئەمەلىي قەدەملەرنىڭ ئېلىنماسلىقى، بۇنىڭ ئېغىر ئاقىۋىتىنى، تولدۇرغۇسىز زىيانلىرىنى قەلەمكەشلىرىمىز، ھەرقايسى «شۇناسلىرىمىز» ۋە «تەتقىقات» بىلەن ئالدىراش يۈرۈۋاتقانلىرىمىزنىڭ يېزىشى، چۈشەندۈرۈشى ۋە ئاتاقتىكى «سىياسىيون» لىرىمىزنىڭ خەلقنى سەپەرۋەر قىلىشى زۆرۈر ئىدى. ئەمما يەنىلا سۈكۈت داۋام قىلىپ كەلمەكتە...\n\nقەلەم ساھىبلىرى بىلەن سىياسىي قاناتلىرىمىزنىڭ مەسئۇلىيىتى ۋە رېئاللىقىنى تىلغا ئالغان ئىكەنمىز، ئەلۋەتتە «دىنىي ئۆلىمالا» توپىمىزنىمۇ ياد ئېتىشكە مەجبۇرمىز. ئەگەر يىغىنچاق قىلىپ ئېيتىدىغان بولساق، مەزكۇر توپ ئۇيغۇر تارىخىدا بۇ قەدەر يارامسىز ھالغا چۈشۈپ قالغان ئەمەس. بۈگۈن ۋەتەندە مىللەتنىڭ ئورتاق تىل قۇرۇلۇشى پىلانىنى بارلىققا كەلتۈرۈشكە باش قاتۇرىدىغان، خىزمەت قىلىدىغان ھەقىقىي ئۆلىمالار قاتلىمىمىز پۈتۈن-سۈرۈك ھالدا مۇستەملىكچىلەرنىڭ قارمىقى ئاستىغا چۈشۈپ قالدى. ئەمما مىللەتنىڭ ھۇزۇرىغا ئۆزلىرىنى «دىنىي ئۆلىمالار» دەپ تونۇشتۇرۇۋاتقان بۇ توپ ئىنتايىن پاسسىپ ۋە كېرەكسىز ئىشلار بىلەن ئاۋارە. ھەتتا تارىخىي جامەلەرنىڭ چېقىلغانلىق خەۋرى كېلىۋاتسىمۇ بۇ توپنىڭ تەپسە تەۋرىمەس ھالىتىدىن قىمىرلىماسلىقى پاجىئەدىن باشقا نەرسە ئەمەس. ئۇلارنىڭ بۈگۈنكى ۋەزىيىتى ۋەتەندىكى مۇستەملىكچىلەرنىڭ زۇۋانى بولۇپ بەرگەن ھېلىقى «دىنىي زاتلار» دىن ئانچە پەرقى يوق بولۇپ، گويا بوينى باغلاقلىق قوي پادىسى كەبى ئاللىكىملەرنىڭ دىپىغا ئۇسۇل ئويناۋاتقاندەك بىر تۈسنى بەرمەكتە. ئۆزىنىڭ خاسلىقى ۋە رولىنى ئاڭقىرالماسلىق، نېمىنىڭ بازىرى چىقسا شۇنىڭغا تەڭكەش قىلىپ زۇۋان سۈرۈش بۇنىڭ رېئال مىساللىرىدىندۇر. ئالايلۇق، پەن تارتىشمىسى بولغاندا «پەن ئۆگىنىش پەرز»، نامايىش تارتىشىمىسى بولۇۋاتقاندا «نامايىش پەرز»، گۇۋاھلىق سەپەرۋەرلىكىدە «گۇۋاھلىق پەرز»...\n\nئەجىبا سىياسىي نەيرەڭلەر تۈشمۇتۇشتىن ئوينىلىۋاتقان بىر توپلۇمغا خىتاب قىلىشتا بۇ قەدەر تەنتەكلىكنىڭ سەۋەبى نېمە؟ بىر توپقا ۋاكالىتەن چىقىۋاتقان بۇ قەدەر ئاڭسىز ۋە قارىغۇلارچە بېرىلىۋاتقان تىرناق ئىچى «پەتىۋا» لارغا نېمە دېگۈلۈك؟! ھەيران قالارلىقى، بۇ توپنىڭ ۋەكىللىرىنىڭ ئىنسانىيلىق بىلەن ئىسلامىيلىقنى ئايرىپ تەھلىل قىلىشلىرىچۇ؟ ئەجىبا، بۇ قەدەر دىننىڭ روھىدىن ئۇزاق، توختىماي ئېغىزىدىن ئايەت-ھەدىس تۆكىلىدىغان، ئەمما قارىسىغا تەپسىر ۋە ئىزاھات بېرىشتىن ئايانمايدىغان «ئۆلىما توپى» نىڭ بۇ مىللەتكە نېمە كېرىكى بار؟\n\nقىسىقىسى، بۇ توپمۇ ئۆزلىرىگە يۈكلەنگەن ئىلاھىي مەسئۇلىيىتىنى قاملاشتۇرۇپ ئورۇنداپ كېتەلمىدى. مىللەتنىڭ ئورتاق تىل قۇرۇلۇشىنىڭ تۈپ ئاساسى بولغان دىل بىرلىكى، ئىمان بىرلىكى، ئېتىقاد بىرلىكى، ئىسلامىي ئاڭ بىرلىكى، ئىسلامىي مەدەنىيەت پۈتۈنلۈكى قاتارلىق ساھەلەردە ئىلمىي خىزمەتلەرنى، ئەمەلىي قەدەملەرنى كۆرۈش نېسىپ بولغىنى يوق. بۇ ھەقتە ئۇلارنىڭ پىكىرلىرىنى ئاڭلاش ئەمەس، سايىسىنى تېپىش مۇمكىن بولغىنى يوق. ئۇلار كىشىلەرنىڭ ئەقلىيىتىگە بېقىپ خىتاب قىلىش كۆرسىتىلگەن بىر دىننىڭ مەنسۇپلىرى تۇرۇپ مىللەت نېمىدىن زېرىكسە شۇنى «دىن» قىلىپ تەڭلەش بىلەن ئاۋارە. ھالبۇكى بۈگۈن بۇ مىللەت ئاتالمىش ناباب ۋە سەۋىيەسىز«ۋەز» لەردىن سىقىلىغلىق. ئەكسىچە ئۇلار زېھنىنى يېڭىلاشقا، مېڭىسىگە سېلىنغان قۇلۇپلارنى پاچاقلاپ تاشلايدىغان، روھىي قۇللۇقتىن ئازاد قىلىدىغان قۇرئانىي روھقا، سۈننەتتىن ئىبارەت ھىدايەتنىڭ پارلاق نۇرىنىڭ ۋۇجۇدىنى يورىتىشىغا، يىللاردىن كۆزلىرىگە باغلانغان پەردىلەرنى ئېچىشقا، ئىش-ئەمەللىرىنى ئىلاھىي مىزانغا سېلىپ تۇرۇپ ھەرىكەت قىلىشقا موھتاج. دىننىڭ ئەڭ ھالقىلىق ئېھتىياجى چۈشىۋاتقان مۇشۇنداق بىر ۋاقىتتا، ئايىغى چىقماس تۆۋەن سەۋىيەلىك ۋەز-كالاملار بىلەن ئۇلارنىڭ روھى ئاچلىقىغا بارماقچى بولۇش بۇ يولنىڭ ھەققىنى بېرەلمىگەنلىكنىڭ، بۇ يولنىڭ يولۇچىسى بولۇش مۇددىئاسىغا لايىق بولالمايۋاتقانلىقنىڭ ئىپادىسىدۇر.\n\nئومۇمىي رېئاللىقنى چىقىش قىلغان ۋاقىتتا، نۆۋەتتە بۇ مىللەتنىڭ سەرخىللىرى كۆرۈنۈشكە تىرىشىۋاتقان «زىيالىيلىرى» بولسۇن، سەركە ئاتىلىۋاتقان «سىياسىيونلىرى» بولسۇن، يېتەكچى كۆرۈنۈۋاتقان «ئۆلىما» لىرى بولسۇن، كېلىۋاتقان ۋە يۈز بېرىۋاتقان قىرغىنچىلىقلارغا قارشى قول-قولچە تېگىشلىك ھەرىكەتكە ئۆتەلمىگىنىدەك، بولۇۋاتقان مەدەنىيەت قەتلىئامىغا قارىتا زەربە خاراكتېرلىك بىرەر ئىنقىلابىي ھەرىكەت قۇرالىغىنى يوق. بۇلا ئەمەس، ئورتاق قارشى تۇرۇشتا مۇستەملىكچىلەرنىڭ قۇرۇۋالغان تىلىغا، پەلسەپەسىگە قارشى ئىدىيەۋى ئاقارتىش ۋە تەشۋىقات خىزمىتىمۇ ئوتتۇرىغا چىققىنى يوق. بۇنداق بىر ۋەزىيەت ئوخشاشلا دۈشمەن قارشىسىغا چىقماي تۇرۇپ ئاق بايراق چىقارغانلىقنىڭ، مەغلۇبىيەتنىڭ ئىپادىسى. بىر مۇتەپەككۇر ئېيتىدۇ: «مەغلۇبىيەت ئىككى خىل ھالەتتىن كېلىپ چىقىدۇ. بۇنىڭ بىرى پىكىر ئاساسى يوق ھەرىكەت، يەنە بىرى ھەرىكەتتىن ئايرىلغان پىكىر».\n\nنۆۋەتتە بىزگە مۇنقەرزلىكىمىزنى تېزلەشتۈرۈش ئۈچۈن غايەت زور بىر توپان قىستاپ كېلىۋاتىدۇ. بەلكىم بىزنىڭ بۇ توپانغا قارشى ھېچ قىلمىسا كېمە ياساش پۇرسىتىمىز بولۇشى مۇمكىن. ئەگەر ياشاۋاتقان بۇ دۇنيالىقىمىزدا كېلەچىكىمىز ئۈچۈن، ئەۋلادلىرىمىز ئۈچۈن قول-قولچە بىر كېمە ياساپ چىقالمايدىكەنمىز، ئەكسىچە پۇرسەتنى قولدىن بېرىپ قويىدىكەنمىز، بىز ياسالمىغان كېمىنى ئەۋلادلىرىمىزنىڭ ياساپ چىقالىشى رېئاللىقتىن كۆپ يىراقتا. بەزىلەر كېمە ياسالمىغاندىمۇ تۇغان سالساق ھېساب، دېيىشى مۇمكىن، ئەمما مەن دەيمەنكى، كېلىۋاتقىنى ئېقىن ئەمەس، توپان، توپان!\n\n**يازار:** بۇرھان مۇھەممەد\n*2019-05-02*"}
{"title": "مىللىي مەۋجۇتلۇق قورغىنى تەھلىكىدە", "author": "بۇرھان مۇھەممەد", "date": "Unknown", "tags": [], "content": "# مىللىي مەۋجۇتلۇق قورغىنى تەھلىكىدە\n\n### (1)\nماقال - تەمسىللىرىمىزدە «شامالنىڭ سايىسى يوق، ئۈمىدسىزنىڭ غايىسى» دەيدىغان سۆز بار. دەرۋەقە، غايە ۋە ئۈمىد ھاياتىيلىقنىڭ، ھەرىكەت ۋە ئىزچىللىقنىڭ ئاساسى. ئىنسان روھىيىتىدە يىلتىز تارتقان، ۋۇجۇدىدا بار بولغان ھاياتىي كۈچلەرنى ھېس قىلدۇرغۇچى، مۇھەببەت ۋە نەپرەت تۇيغۇلىرىنى ئەلەڭلەتكۈچى ئامىللار قاتارىدا تىلغا ئېلىنىدىغان نەرسىلەرنىڭ بىرىمۇ ئۈمىد ۋە غايەدۇر. كۈنىمىز ئىنسانلىرىدا كەم بولۇۋاتقان، بولۇپمۇ ئاسارەتنىڭ بۇ قەدەر پالاكەتلىك زەربىلىرىمۇ سىلكىتىپ ئويغىتىپ بولالمايۋاتقان بىزلەردە كەم بولۇۋاتقان نەرسىلەرنىڭ بىرىمۇ دەل غايە تۇتۇقلۇقى ۋە ئۇنىڭ ئۈچۈن كۈرەش قىلىشقا روھ ئاتا قىلغۇچى ئۈمىدنىڭ كەملىكى، دېسەك ئارتۇق بولمايدۇ. تەبىئىكى، نۇرغۇنلىرىمىز بۇنى رەت قىلىشى، ئەكسىچە ئېغىزىدا توۋلاپ ياد بولۇپ كەتكەن شوئارلارنى شىپى كەلتۈرۈپ تۇرۇپ ئۆزلىرىدە تولۇپ تاشقان ئۈمىد بارلىقىنى، شۇ ئۈمىد سايىسىدە مىدىرلاپ، قىمىرلاپ تۇرۇۋاتقانلىقىنى، غايە ئۈچۈن ئۈمىد بىلەن مېڭىۋاتقانلىقىنى ئىلگىرى سۈرۈپ ئىنكاس قايتۇرۇشى مۇمكىن. ئەگەر شۇنداق ئىنكاس بولغان تەقدىردە، بىز شۇنىمۇ ئەسكەرتىشىمىز مۇمكىنكى، بۇ يەردە بىزنىڭ كۆزدە تۇتۇۋاتقىنىمىز قانداقتۇر كۆڭۈلگە بەند قىلىۋېتىلگەن، ئارزۇلاش بىلەن كۇپايىلەنگىنىمىزدە بىزنى قانائەت تاپقۇزىدىغان، ھەرىكىتىمىز، ياشاش يولىمىز ۋە ئەمەلىيەتلىرىمىز بىلەن ئۇيۇشمىسىمۇ بولىۋېرىدىغان تىرناق ئىچى «ئۈمىد» ۋە «غايە» ئەمەس، بەلكى بىزنى تۇتقاقلىق دەرىجىسىدە ئارام بەرمەيدىغان، ئوي - خىيالىمىزنى ئىگىلىۋالىدىغان، ئەقلىي تەپەككۇرغا، تەدبىر ۋە تەئەممۇلغا قىستايدىغان، ئىلىمگە، ئەمەلگە ئۈندەيدىغان، پىكىرگە ۋە ھەرىكەتكە تۈرتۈپ تۇرىدىغان، يېگەن - ئىچكەن ۋە ھەتتا تاماشا قىلىۋاتقان، زامان - زامان خۇدىمىزنى يوقىتىپ گۈلقەقەلىرىمىز ئېچىلىپ كېتىدىغان دەملەردىمۇ بىزنى نوقۇپ قويالايدىغان، كەيپىمىز چاغ بولۇپ كېتىدىغان ئايرىم ۋاقىتلاردىمۇ ئەس - خاتىرىمىزدىن لاپ قىلىپ كېچىپ ئۆتىدىغان، تۇرمۇش ۋە پائالىيەتلىرىمىزدە بىزگە مەنە، لەززەت بېرىپ تۇرىدىغان، ھەتتا مۇشەققەت ۋە ئازابلىرىمىزغا قەدەر ئارىلىشىپ تۇرۇپ بىزنى تەنبىھلەيدىغان، كەچمىشتىن ئىبرەت - ساۋاققا يۈزلەندۈرگۈچى، كېلەچەككە بولسا، تەييارلىق ۋە ھەرىكەتكە ھەيدەك بولغۇچى، شۇنداقلا ئالدى ۋە ئارقىسى قاراڭغۇ ھالدا كېتىۋاتقان سەرسانلىق ياشام شەكلىمىزنى ئايدىڭلىق ۋە ئېنىقلىققا كۆتۈرۈشكە تۈرتۈپ تۇرىدىغان خۇسۇسىيەتكە ئىگە ئۈمىد ۋە غايىنى كۆزدە تۇتماقتىمىز. ئەگەر بۇ خىل ئۆتكۈر خۇسۇسىيەتلەرگە سازاۋەر بولغان ئۈمىد ۋە غايە ھەققىدە گەپ ئېچىپ قالساق، ئېنىقكى، نۇرغۇنلىرىمىزنىڭ سەمىمىيىتى بۇ ھەقتە ئۆز - ئۆزىگە سوئال قويۇشى، ئۆزىدە يۇقىرىقىدەك خۇسۇسىيەتلىك ئۈمىدتىن قانچىلىك ئەسەر قېلىپ قالغانلىقى خۇسۇسىدا ئويغا چۆكۈشى، شۇنداقلا ئەمەلىيىتىنىڭ بۇ ھەقتىكى تەلەپلەرگە قانچىلىك ئۇيغۇنلىشىپ ياشاۋاتقانلىقى ئۈستىدە چوڭقۇر بىر نەپەسكە، ئۇزۇن بىر سۈكۈناتقا چۈشۈشىنى تەخمىن قىلىش مۇمكىن. ئەلۋەتتە بۇمۇ ئاشۇ نۇرغۇنلىرىمىز ئىچىدىكى مەسئۇلىيەت تۇيغۇسى ئۆلمىگەن ئايرىملارغا بەكرەك نېسىپ بولىدىغان بىر ئەھۋال.\n\n### (2)\nبۈگۈنكىدەك مىللىي مەۋجۇتلۇق كۈرىشىنىڭ جىددىيىتى ھەسسىلەپ ئېشىۋاتقان، مۇداپىئە قىلىشقا تېگىشلىك ھەر ساھە ئىستىھكاملىرى قاتتىق ۋە شىددەتلىك ھۇجۇمغا ئۇچراۋاتقان بىر پەيتتە سەپلەر بۇزۇلۇشقا، چۈرۈكلىشىشكە قاراپ ئىلگىرىلەۋاتقاندەك، ئىستىھكامنىڭ جەڭگىۋار قوشۇنلىرى ئۆز ۋەزىپىسىنى تونۇپ بولالماي سەرسانلىقتا تېڭىرقاۋاتقاندەك، ھەر ئىستىھكامنىڭ قوشۇنلىرى ئۆزلىرىگە تۇتقۇزۇلغان ياكى پوستتا تۇرۇشى كېرەك بولغان سېپىلىنى تاشلاپ باشقا سېپىللار ئارا سەيلە قىلىپ توختىيالمايۋاتقاندەك بىر كەيپىيات مەۋجۇت.  رەتسىز ۋە باشلامچىسىز بىر شەكىلدە قالايمىقان ھۇرراچىلىقنىڭ تۇرۇپلا ئۆرلەپ پەسىيىپ تۇرۇشى، ياۋ قەيەرگە شەپە چىقارسا، شەپە چىققان جاينىڭ مەسئۇل قوشۇنلىرى بىر ياقتا قېلىپ باشقا ئىستىھكامنىڭ قوشۇنلىرى ئۆز مۇداپىئەسىنى تاشلاپ دۈپۈرلەپ يۈگۈرۈپ چىقىۋېلىشتەك باشباشتاقلىق، مەسئۇل قوشۇنلارنىڭ بولسا، ھۇجۇمغا دۇچ كېلىۋاتقان ياكى مەسئۇللىقىدىكى ئىستىھكامنىڭ ئىشلىرىنى تاشلاپ باشقا قورغاننىڭ خېرىدارلىقى بىلەن ئاۋارە بولۇۋاتقاندەك ئۆز بېشىمچىلىق ئەۋج ئالدى. مۇنداقچە ئېيتقاندا، ھەر قورغاننىڭ قوشۇنلىرى ئۆز سېپىلىغا ئىگە چىقىشنى ئۇنتۇپ باشقا سېپىللارغا مەپتۇنلۇق باش كۆتۈردى. ھەتتا بۇنى تاۋارلاشقان دەۋاچىلىقنىڭ يېڭى مودىسى قىلىش ھارپىسىدا كېتىۋاتقانلىقىمىزنىمۇ ئەسكەرتىپ ئۆتۈش مۇمكىن. بۇنىڭدىنمۇ ئەجەبلىنەرلىك بولغىنى بىر قورغاننىڭ مۇھاپىزەتكارلىرى ئارىسىدا ئۆزۈمچىلىكنىڭ باش كۆتۈرۈۋاتقانلىقى، بەزى ئىستىھكامنىڭ مۇھاپىزەتكارلىرى يەنە بەزىلىرىنى ئۆز كونترولىغا ئېلىۋېلىش كويىغا چۈشۈۋاتقانلىقى، ھەتتا ئۆز ئىستىھكامى ئۈچۈن ھەممىنىڭ توپلىشىپ كېلىشىنى، بىرلا سېپىلنىڭ قوغدىنىشىنى ھەممە ئىستىھكامنى قوغدىغانلىققا باراۋەر كۆرۈدىغان خاھىشىنى ئەكس ئەتتۈرۈۋاتقانلىقى، قارىماققا كۈچ توپلاشقا ئۇرۇنۇشتەك كۆرۈنىدىغان، ماھىيەتتە زېھىننى ۋە كۈچنى خورىتىدىغان تۈردىكى بىمەنە ئىشلارنى ئۆز ۋەزىپىلىرىنىڭ مۇھىم تەركىبىي قىسمى قىلىۋاتقانلىقى، بىر جۈملە سۆزگە يىغقىنىمىزدا، ھەركىمنىڭ ئۆز دوقمۇشىنى مەركەزگە ئايلاندۇرۇشقا تىرىشىۋاتقانلىقىدۇر. ھالبۇكى، مىللىي مەۋجۇتلۇق قورغىنى بىرلا سېپىلغا، بىرلا قوۋۇققا ئىگە ئەمەس. شۇنداقلا دۈشمەن تەرىپىدىن يىمىرىلىش ئوبيېكتى بولۇۋاتقىنىمۇ نوقۇل ماددىي قورغانلا بولماستىن، يەنە مەنىۋى قورغانلارنىمۇ ئۆز ئىچىگە ئالغان. بۇ ۋەجىدىن قورغانىمىزنىڭ ماددىي ۋە مەنىۋى جەھەتتىكى بارلىق سېپىل - قوۋۇقلىرى ئۆز ۋەزىيىتىگە ۋە خاراكتېرىغا ئۇيغۇن شەكىلدە مۇھاپىزەت قىلىشنى ئىشقا ئاشۇرالايدىغان، بىرى يەنە بىرىنىڭ ئورنىنى باسالمايدىغان ياكى باسسا بولمايدىغان مۇنتىزىم قوشۇنغا ئېھتىياجى بار.\n\nمىللىي مەۋجۇتلۇق قورغىنى تالاي ئەسىرلىك بىرىكمىلەرنىڭ مەھسۇلى ۋە جۇغلانمىسى بولۇش سۈپىتىدە ئۇ قەدەر كۆپ بارگاھلارغا، زەنجىرسىمان قوۋۇقلارغا، مۇرەككەپ سېپىللارغا ئىگە ئىكەنكى، بۇ قورغاننىڭ ئىنچىكە سىزىلغان خەرىتىسىگە ئەتراپلىق ۋاقىپ بولماي تۇرۇپ، تېگىشلىك ئىستىھكاملارنىڭ خاس قوشۇنلىرى بەرپا بولماي تۇرۇپ ساغلام مۇداپىئەدىن سۆز ئېچىش، نەتىجىلىك بىرەر غەلىبىدىن ئۈمىد كۈتۈش مۇمكىن ئەمەس. قانۇنىيەت ۋە شارائىتقا قاراپ تەدبىر قوللىنىشنى بىلمىگەننى ئاز دەپ ھۇرراچى سىياسەتنىڭ ھاياجانچى شوئارلىرىغا كۆمۈلۈپ تەسەللى ئىزدەش، ياكى بولمىسا ھەممىنىڭ بىرلا قوۋۇققا دۆۋىلىشىۋېلىشىغا تەرەپدارلىق قىلىش، ئەمەلىيەتتە ياۋ بىلەن تۇتۇشمايلا تەسلىم بولۇشنىڭ قازىنىنى ئاسقانلىقنىڭ بېشارىتى. ماددىي ۋە مەنىۋى جەڭ قىزىشىۋاتقان ۋاقىتتا ماددىي قورغاننىڭ سېپىللىرىنىڭ مەنىۋى قوشۇننىڭ ھىمايسىغا تاپشۇرۇۋېتىلىشى ۋە ياكى بولمىسا مەنىۋى قورغانلارنىڭ سېپىل ئىستىھكاملىرىنىڭ ماددىي قورغاننىڭ قوشۇنلىرىغا تاپشۇرۇۋېتىلىشى  ۋە ياكى بولمىسا قايسى قورغان بولمىسۇن، مۇقىم ھالدا بىرنى مۇداپىئە قىلغانلىقنى ھەممىنى تەڭ مۇھاپىزەت قىلغانلىققا تەڭ قىلىۋېلىش خاھىشىنىڭ ئەۋج ئېلىشى قاتارلىقلارنىڭ ھەممىسى مەۋجۇتلۇق قورغىنىمىز دۇچ كېلىشى مۇمكىن بولىدىغان خەتەرلەر ئىچىدە ئەڭ چوڭ خەتەرلەردىندۇر. مۇبادا تاشقى ۋە ئىچكى سېپىللارنىڭ، ماددىي ۋە مەنىۋى قوۋۇقلارنىڭ  قوشۇنلىرى ئۆز بارگاھلىرىنى چىڭ تۇتۇش ئورنىغا ئۆزلىرىنىڭ مۇداپىئە ئوبيېكتى بولمىغان ساھەلەرنىڭ ئىشلىرىغا چات كىرىۋالسا ياكى بولمىسا پۈتكۈل قوشۇننىڭ كۈچ ۋە ئېنېرگىيەسى بىرلا شەپە نۇقتىسىغا سەرپ قىلىنىشقا يۈز تۇتسا، بۇنداق بىر ۋەزىيەت  مىللىي مەۋجۇتلۇق كىرىزىسىنى خالتا كوچىغا ئاپىرىپ قويۇشتىن، كۈرەش يولىنى تۇيۇقلۇققا باشلاپ قويۇشتىن، ئىچكى ماجىراچىلىققا بۇرۇن قۇلاققىچە پاتۇرۇۋېتىشتىن ساقلىنالمايدۇ. يەنە كېلىپ ھەر ئىستىھكام جەڭچىلىرىنىڭ ئۆز تۇرالغۇسىغا ئىگە چىقماستىن دۈشمەننىڭ ئاسترىتتىن پىلانلاۋاتقان «سېپىلدىن سېپىلغا يۈگۈرتۈش» ھىيلىسىگە ئالدىنىپ يۈرۈشى، ياكى بولمىسا «بىرلا بارگاھقا يېغىپ قورشاش ۋە كونتروللۇقتا تۇتۇش» ئىستراتېگىيەسىگە تېيىلىپ يۈرۈشى، قىسقىسى، مەۋجۇتلۇق قورغىنىنىڭ مۇئەييەن قىسمىغىلا مەركەزلىشىپ ئۇنىڭ باشقا ماددىي ۋە مەنىۋى بارگاھلىرىنى ئىگە چاقىسىز قالدۇرۇشى ئەمەلىيەتتە دۈشمەننىڭ كونترول كۈچىنى قولايلىقلاشتۇرۇشقا، ئەجەللىك ھۇجۇم ۋە قاقشاتقۇچ زەربە تەييارلىقىنى بەخىرامان پۈتكۈزۈۋېلىشىغا، ھەمدە كۈچىمەيلا سېپىل قوۋۇقلارنى قوغۇنلۇقنىڭ يولىغا ئايلاندۇرۇۋېلىشىغا، ئۇياقتىن شەپە بېرىپ بۇياقتىن زەربە بېرىشتەك ئويۇنچۇقىغا ئايلاندۇرۇۋېلىشىغا يول ئاچىدۇ. نەتىجىدە بۇ دۈشمەننىڭ مىللەتنى ھېچقاچان ئالغا باستۇرماسلىق نىشانىنى ئىزچىللىققا ئىگە قىلىشقا پۇرسەت يارىتىپ بېرىشتىن باشقىغا خىزمەت قىلمايدۇ.\n\n### (3)\nمۇداپىئە كاپالەتلەنمىگەندە، ياۋغا قارشى ھۇجۇم قىلىشتىن سۆز ئېچىش مۇمكىن بولمايدۇ. تەلەيگە ۋە زاماننىڭ چەرخىگە توغرا كېلىپ قېلىۋاتقان بەزى ئامەت قۇشلىرىنىڭ بېشىمىزغا پەرۋانە بولۇۋاتقانلىقىغا قاراپ بۇنى گويا ئۆزىمىزنىڭ مۇداپىئەدىن ھالقىغان ھۇجۇمىمىزنىڭ نەتىجىسىدەك كۆرۈۋېلىشىمىز بىخۇتلۇقتۇر. شۇنىمۇ دىققەتكە ئېلىش كېرەككى، تەلەي قۇشى بېشىمىزدا ئايلىنىپ تۇرۇۋاتقاندا ئەگەر بىز ئۇنى مۈرىمىزگە قوندۇرۇشنى بىلمىسەك، ئېنىقكى دۈشمەن ئۇنى باشقا ياقلارغا ئۇچۇرۇۋېتىشنىڭ يولىنى قىلماي قالمايدۇ. بەلكى دۈشمەننىڭ بىر كۆزى ھەر ۋاقىت مۇشۇ ئىش ئۈچۈن بەتلەپ قويۇلغان.\n\nسىياسىيلىق تۇرمۇشىمىزنىڭ پارچىسى ھالىتىگە كەلگەن بۈگۈنكى كۈندە، ھەر بىر ئۇيغۇرنىڭ سىياسىيلىقتىن ئۆزىنى تارتالمايدىغانلىقى بىر رېئاللىق. بۇ جەھەتتە سىياسىي تەقدىرىمىز ئۈستىدە باش قاتۇرۇش، قولدىن كەلگەن ئىمكانىيەتنى ئايىماسلىق ھەر بىر ئۇيغۇر ئۈچۈن بىر بۇرچ  ئىكەنلىكىدە شەك يوق. لېكىن مەسىلىگە مىللىي مەۋجۇتلۇق كىرىزىسلىرى نۇقتىسىدىن قارىغان ۋاقتىمىزدا سىياسىي مەسىلىمىز بىزنىڭ مەۋجۇتلۇق كىرىزىسىمىز ئىچىدە پەقەت گەۋدىلىكلىرىدىن بىرى. يەنى، سىياسىي مەسىلىمىز مەۋجۇتلۇق كىرىزسىمىزنىڭ مۇھىم قىسمىدۇركى، ھەممىسى ئەمەس. شۇنداقلا مەۋجۇتلۇق كىرىزىسىمىز نۆۋەتتىكى سىياسىي تەشۋىقاتچىلىقتا باش كۆتۈرۈۋاتقىنىدەك نوقۇل سىياسىي ھەرىكەتلەرگىلا قاراشلىق ئەمەس. مەۋجۇتلۇق كىرىزىسى، مىللىي مەۋجۇتلۇقىمىزنى قورشايدىغان بارلىق مەسىلىمىزنىڭ ئورتاق مەركىزى بولۇپ، مىللەت سۈپىتىدە مەۋجۇت بولۇشىمىزنى كاپالەتلەندۈرىدىغان بارلىق تەرەپ ۋە ساھەلەرگە قەدەر كېڭەيگەن. قارايدىغان بولساق، دۈشمەننىڭ بىزگە قارشى ئېلان قىلغان جەڭلىرى بىزنىڭ مىللىي مەۋجۇتلۇق قورغىنىنىڭ تۈگەل ماددىي ياكى سىياسىي قىسمىغىلا چېتىلغان ئەمەس. بۇ قورغاننىڭ تىل، دىن، تارىخ، مەدەنىيەت، ئىقتىساد، ئىلىم - پەن، ھۈنەر - سەنئەت قاتارلىق بىر تالاي ئىستىھكاملىرى، قەلئە، بالىقلىرىمۇ دۈشمەن تەرىپىدىن يىمىرىپ تاشلاش نىشانى قىلىنغان، ئوت ئاچقان قىسىملاردۇر.\n\nشۇنداق ئىكەن، بىزنىڭ مىللەت سۈپىتىدە ھەرىكەتكە ئۆتىدىغان جەڭ قاناللىرىمىزمۇ نوقۇل ماددىي ياكى سىياسىي قاناللار بىلەن چەكلىنىپ قالسا بولمايدۇ. شۇنداقلا تۈگەل مەنىۋىياتقىلا ئېسىلىپ قالسىمۇ بولمايدۇ. بىزنى زەربە ئىس - تۈتەكلىرى بىلەن بىھوش قىلىپ قويۇپ خالىغانچە بۇزغۇنچىلىق قىلىپ كېلىۋاتقان دۈشمەننى توغرا تونىغىنىمىزدا، مەۋجۇتلۇق قورغىنىمىزنىڭ باشقا ئىستىھكاملىرىنىڭ ئىنشاچىلىقىغا ۋە مۇھاپىزەتكارلىقىغا كاپالەتلىك قىلىشقىمۇ باش قاتۇرىدىغان ئاۋانگارتلارنىڭ بارلىققا كېلىشى كېرەكلىكىنى ھېس قىلماي تۇرالمايمىز. بۇنىڭ ئۈچۈن ئالدى بىلەن تىرىپىرەن ھالغا كېلىپ قالغان ھەر ساھە مەنسۇپلىرىنىڭ قايتىدىن ئۆزىنى سىلكىشى، سېپىنى رۇسلاشقا كىرىشىشى، سىياسەت قانىلىدىن باشقا مىللىي مەۋجۇتلۇق قاناللىرىنى دۈشمەننىڭ «سىڭىپ كىرىش» ۋە «شالغۇتلاشتۇرۇپ ئاجىزلىتىش» ئىستراتېگىيەلىرى ئۈچۈن يوچۇققا ئايلىنىپ قېلىش خەتىرىدىن قۇتۇلدۇرۇشقا ھەرىكەت قىلمىقى لازىم.  \n\nئەپسۇسلۇق بىلەن ئېيتىمىزكى، تەلەپكە لايىق تەقدىمدىن سۆز ئېچىش مۇمكىن بولمىغان بۇ ۋەزىيىتىمىزدە، يۇقىرىقى تەقەززالار خۇسۇسىدا ھالىمىز چاغلىق بولماقتا. شۇڭا كۈتۈلۈۋاتقان بۇ تەلەپ ۋە تەقەززالار تەشكىللىشىش شەكلىدىن بەكرەك ئۆز ۋەزىيىتى ۋە شارائىتى ئۇدۇل كەلگەنچە ئۇرۇنۇپ كېلىۋاتقان ئىنتايىن ئاز ساندىكى بىرقىسىم ئاۋانگارتلار ئارقىلىق پارتىزانچە تۈستە داۋام قىلىپ تۇرۇپتۇ. «ئىش ئۆملۈكتە، كۈچ بىرلىكتە» دېگەن ماقالغا تەتۈر تاناسىپ ھالدا، مەيلى تەشۋىقات ساھەلىرى بولسۇن، مەيلى مەدەنىي ياكى ئىجتىمائىي ساھەلەردە بولسۇن ئۆملۈكلەشكەن خىزمەت يۆنىلىشى تېخى بارلىققا كېلىپ بولالمىدى. دېمىسىمۇ، سىياسەتتەك جاننى ئالىقانغا ئېلىپ تۇرۇپ ماڭىدىغان بىر يولنىڭ نېنىنى يەۋاتقانلارنىڭ «قولىدىكى ناننى تارتقۇزۇپ قويماسلىق» تەشۋىشىدىن ئىبارەت ئەڭ پۈچەك قايغۇلارغا مەھكۇم بولۇۋاتقانلىقى، بۇنىڭ ئۈچۈن ھەر تۈرلۈك ئويۇن - نەيرەڭلەرگە قول ئۇرۇشتىن يانمايدىغانلىقى ئاشكارا بولۇۋاتقان بۇ كۈنلەردە مىللىي مەۋجۇتلۇق قورغىنىنىڭ ماددىي سېپىللىرىنىڭ روھىي تۈۋرۈكى بولغان مەنىۋى سېپىللارنىڭ مۇھاپىزىتى ئۈستىدە سۆز ئېچىش ئارتۇقلۇق بولۇپ قالدى. شۇنداقتىمۇ قىلىنمىسا، بېسىلمىسا بولمايدىغان قەدەملەر ھامان ئېلىنىشى، قىلىنىشى كۈتۈلۈۋاتقان، لېكىن زەربە تەسىرىدە ئۆزىگە كېلەلمەي تاشلىنىپ قالغان ياكى ۋەزىيەتنىڭ ئوڭشىلىشىغا ھاۋالە قىلىپ تاشلاپ قويۇلغان ئىشلار قايتىدىن ئەسكە ئېلىنمىقى لازىم. بۇنىڭ ئۈچۈنمۇ ئەسلىتىش ۋە سەمىگە سېلىش ئىشلىرى ئۈزۈلۈپ قالماسلىقى كېرەك. چۈنكى، ئەسلىتىش ۋە سەمىگە سېلىپ تۇرۇش ئۈمىدى ۋە غايىسىگە دەز كەتمىگەن، دەز كەتسىمۇ ئۆزىنى «بىغەملەر شەھىرى»نىڭ ئالىي راۋاقلىرىدا ئولتۇرۇپ جاھاننى كۆزىتىۋاتقاندەك ھېسسىياتقا كىرىۋالماستىن، رېئال دۇنيانىڭ رېئال ۋەزىيەتلىرىدە نەزەر سالىدىغان، ئۆزىنى مىللىي قاناللىرىمىزنىڭ مۇئەييەن بىر ساھەسىگە ھەسسە قوشالايدىغانلىقىغا چامى يەتكەن، ئىشقىلىپ ئۆزىنى ئەل - ۋەتەن ئۈچۈن ماددىي ياكى مەنىۋى نۇقتىدىن كارغا يارايدىغانلىقىغا كۆزى يېتىدىغانكى ھەر بىر ئىرادە ئىگىسى ئۈچۈن ئىنتايىن مۇھىم ئەھمىيەتكە ئىگە.\n\n### (4)\nئىنگلىزلاردا «ھەممىنىڭ ئىشى ھېچكىمنىڭ ئىشى» ئەمەس، دەيدىغان سۆز بار. بۇ سۆزدە ھەر ئىش شۇ ئىشنىڭ مەسئۇلىيىتى سۈرۈشتە قىلغىلى بولىدىغان تەرەپنىڭ قولىدا ئېلىپ بېرىلمىغان، لاياقەت ئىگىلىرى تەرىپىدىن بېجىرىلمىگەن، سالاھىيەتلىكلىرىنىڭ قولىدىن چىقمىغان ۋاقىتتا ئۇ ئىشنىڭ راۋاجىدىن سۆز ئاچقىلى بولمايدىغانلىقى، «ئوپچىلاشتۇرۇۋېتىلگەن» ئىشنىڭ ئۈنۈمسىز بولۇشىنىڭ مۇقەررەرلىكى ۋە بۇنىڭ ئەمەلىيەتتە ھېچ ئىشنىڭ بىر ياقلىق بولماسلىقى ئۈچۈن ئالدىنئالا قازان ئېسىش ھېسابلىنىدىغانلىقى ئىپادىلەنگەن. دەرۋەقە ھەممىنىڭ ئىشىغا ئايلىنىپ كەتكەن ئىشنىڭ ئەمەلىيەتتە خالتا كوچا مىسالى ئايىغى چىقمايدىغانلىقى، «قىردىن ئاشالمىغان يولۇچى» مىسالى ئۈنۈمسىزلىكتىن باشقا ئاقىۋەت كۆرمەيدىغانلىقى بىر رېئاللىق. بۇ بىزگە يەنە قۇرئان خىتابىدىكى «ئامانەتنى ئۆز ئەھلىگە تۇتقۇزۇش» تەلىمىنى، پەيغەمبەر تەشەببۇسىدىكى «ھەر ئىش ئۆز ئەھلىنىڭ قولىغا تاپشۇرۇلۇشى كېرەكلىكى» ھەققىدىكى ئۈگۈتلەرنى ئەسكە سالىدۇ. دېمەك، ھەر ئىشنىڭ ئۇنىڭ بىلەن ھەپىلىشىدىغان ئەھلى، ئۇنىڭ ئۈچۈن تەر تۆكۈشنى، ئۇنىڭ بىلەن ھاياتىنى مەنىگە ئىگە قىلىشنى يول قىلىپ تاللىغان، ئۇنىڭ تەرەققىياتى ۋە غەلىبىسى ئۈچۈن ھەرىكەت قىلىدىغان، مۆرىتى كەلسە پىداكارلىقى ۋە مەردانىلىقى بىلەن ئۆزىنى ئاتايدىغان، جان - جەھلى بىلەن كۆڭۈل قويىدىغان قوشۇنى بولىدۇ. ئۇنداق بولماستىن، ئەكسىچە ھەممىنىڭ ئارىلىشىشىغا چاقىرىق قىلىنىدىغان، ھەممىنى ئۆزى ئاسقان داشقازاننىڭ خېرىدارلىرى بولۇشقا دەۋەت قىلىدىغان، ئەمما ئىشنىڭ ئۈنۈمى، پايدا - زىىيىنى ياكى مەسئۇلىيەتچانلىقى خۇسۇسىدا ھېچكىمنىڭ جاۋابكارلىقى بەلگىلەنمەيدىغان «ئوپچى ئىش» تۈسىدە چاقىرىلىۋاتقان ئىشلار بولسا، ماھىيەتتە «ھېچكىمنىڭ ئىشىغا ئايلانمىغان»، ھەممىنىڭ زېھنىنى مەشغۇل قىلىپ تۇرۇشتىن باشقىغا يارىمايدىغان ئىشلاردۇر. نۆۋەتتىكى سىياسىي ھەرىكەت قالپىقى ئاستىدىكى «دەۋا»چىلىقنىڭ تەشۋىقات ۋە ھەرىكەتلىرىدىكى ئۇسلۇب ۋە مېتودلىرىغا قارىغىنىمىزدا، بۇ خىل ئالامەتلەرنىڭ زور دەرىجىدە كۆرۈلۈۋاتقانلىقىنى ئىنكار قىلغىلى بولمايدۇ. «كېسەلنى يوشۇرساڭ ئۆلۈمى ئاشكارا» دېگەندەك، ئالامەتلەر كۆرۈلگەندە بىمار ئېتىراپ قىلسۇن ياكى قىلمىسۇن ئۇ چوقۇم داۋالىنىشقا، ئىسلاھ قىلىنىشقا موھتاج. ئۆز ئىختىيارىچە تەن بېرىپ ئىسلاھ قىلىشقا ماقۇل كەلگەن بىمار بىلەن داۋالىنىشنى رەت قىلىپ كارىۋىتىدا سېسىپ ئۆلۈشنى تاللىغان بىمار ئارىسىدا ئاسمان زېمىن پەرق بار. ئىمام غەززالىي ئېيتقاندەك، «كېسەل (ئىللەت)نىڭ داۋاسى پەقەت داۋالىنىشنى قوبۇل قىلغانلار ئۈچۈن مۇمكىندۇر».\n\nمىللىي مەۋجۇتلۇق قورغىنىنى «سىياسىي ھەرىكەت» جەھەتتىن ئىپتىدائىي سەۋىيەسىنى مۇھاپىزەت قىلىشتا چىڭ تۇرىدىغان رادىكالچىلىقنىڭ قۇربانى قىلىشقا بولمىغىنىدەك، ئەزا يىغىش ۋە رىقابەتچىلىرى ئارا سېلىشتۇرما قىلىپ كۆز - كۆز قىلىۋېلىشنى خىزمەت ھېسابلايدىغان، ئۆزىنى خەلققە ئىسپاتلاشقا زورۇقۇشتەك روھىي كېسەل تىپىدىكى سىياسەتچىلىككە مۇپتىلا بولغان بىمار سىياسەتۋازلارنىڭ قولىغا تاشلاپ قويۇشقىمۇ بولمايدىغانلىقىنى، ھەمدە ھېچكىمنىڭ بۇ خىل روھىي كېسەللىكنى ئۆزىگە ئۆزلەشتۈرۈش مەجبۇرىيىتى يوقلۇقىنى ھەممە ھېس قىلىپ يېتىشى كېرەك. شۇنداقلا ئومۇم جەمئىيەت قاتلاملىرىنىڭمۇ قارىسىغا ئومۇملاشتۇرۇلۇۋاتقان بىنورمال تەشۋىقات ئېقىنلىرىغا مەستخۇش بولۇپ كەتمەسلىكى، سىياسەت نەزىر -چىراغلىرىنىڭ داستىخان - پەتىلىرىگە دۈم چۈشۈۋاتقان تىرناق ئىچى «موللا - زىيالىي» تىپلارنىڭ خاھىشلىرىغا ئالدىنىپ قالماسلىقى، ھەر تۈرلۈك پروپاگانداچى ۋەز - تەشۋىقاتچىلارنىڭ ھۇررالىرىغا مەست بولۇپ يۈرمەسلىكى لازىم. قىسقىسى، ھېچبىر ئۇيغۇرنىڭ نۆۋەتتىكىدەك ئەسلىدىكى نىشانىغا باب كەلمەيدىغان يۆنىلىشتە كېتىۋاتقان، سىياسىي قانالنىڭ مۇئەييەن يۆنىلىشىنى ئاساس قىلىپ ئۇنى كۈچەيتىش، ھەمدە بار كۈچنى دۈشمەنگە تاقابىل تۇرۇشقا ئىشلىتىش ۋە قىلغۇدەك نەيرەڭۋازلىقلارنى دۈشمەننىڭ نەيرەڭلىرىنى بىتچىت قىلىشقا قارىتىش ئورنىغا، قولىدىن كەلگەنكى سىياسەتۋازلىقنى، رەڭۋازلىقنى ئۆز قەۋمداشلىرى ئۈچۈن ئىشلىتىشكە ئادەت قىلىۋاتقان «تەشكىلاتچىلىق»نى مۇھاپىزەت قىلىش، قول قولچە يۆلەش بۇرچى يوق. شۇنداقلا ھېچبىر ۋەتەنپەرۋەرنىڭ ھەممىنى ئۆزىنىڭ دېگەن يېرىگە ئېلىپ كېلىش كويىغا چۈشكەن تەلۋىسىمان ئىپتىدائىي سىياسەتۋازلىقنىڭ قۇيرۇقلىرىغا ئايلاندۇرۇش قەستىدە يۈرۈۋاتقان سىياسەتمەنلەرنى ئالقىشلاش مەسئۇلىيىتى يوق.\n\n  شۇنى ئەسلىتىش ھاجەتكى، سىياسەت ئاتموسفېراسىنىڭ ئۆز ئەھلىلىرى تەرىپىدىن ساپلىنىشقا قاراپ يۈزلىنىشى زۆرۈرىيەتكە ئايلىنىۋاتقان بۇنداق پەيتلەردە، قانداقتۇر مۇقەددەسات تۈسىنى ئالغىلىۋاتقان ئاتالمىش «تەشكىلاتلارغا ئىگە چىقىش» پروپاگاندالىرىغا ئالدىنىپ ئۆتۈشنى بەس قىلىش كېرەك. ئەگەر «تەشكىلات» دېيىلىۋاتقان بۇ قۇرۇلما قانداقتۇر ئاۋامنىڭ قوللىشى نامىدىكى «گۇپپاڭچىلىق»قا موھتاج قالغان، كولدۇرلىتىشقا يارايدىغان بار ئاماللارنى ئىشقا سېلىپ رىقابەتچىلىرىنى ئۆكتىچىدىنمۇ ئاشۇرۇپ «دۈشمەننىڭ سۇيىقەستچىلىرى» قاتارىدا كۆرسىتىش دەرىجىسىگە بېرىپ يەتكەن بولسا، بۇ يەردە ھەقىقەتەن خەلق سەپەرۋەرلىكى ئاساسىدا ئىگە چىقىشقا ئەرزىگۈدەك بىرەر سىياسىي قۇرۇلمىنىڭ، ياكى سىياسىي «تەشكىلات»نىڭ مەۋجۇتلۇقىدىن گۇمان قىلىشقا بولىدۇ. ئەگەر مۇئەييەن تەشكىلات ئىچكى قۇرۇلمىسىدىن چىرىكلەشكەن بولۇپ، بۇنى ئىسلاھ قىلىشقا سەمىمىيەت كۆرسىتىش ئورنىغا تەرەپ - تەرەپتىن ئاقلاش كامپانىيەلىرى ئېچىشقا، ئورنىنى تىكلەش ئۈچۈن غەۋغاغا، قارىسىغا ماختاش ۋە ئاتالمىش «تەشكىلاتقا ئىگە چىقىش» تۈسىدىكى پروپاگاندالارغا قول ئۇرىدىغان ھالغا چۈشۈپ قالغان بولسا، بۇنداق  بىر تەشكىلاتقا ئىگە چىقىش چاقىرىقى ماھىيەتتە گويا يامغۇردا قېلىپ يېمىرىلىۋاتقان سېغىز تامغا توپا توشۇشۇپ بېرىش چاقىرىقى قىلىشتىن باشقا ئىش ئەمەس. بۇنداق زەەيپانە تامنىڭ ئەسلىي خېمىرتۇرۇچلىرى يەڭگۈشلەنمىگەن، ئىسلاھ قىلىنمىغان مۇددەتچە توپا توشۇغۇچىلارنىڭ بىھۇدە ئاۋارە بولغىنى بولغان، شۇنداقلا بۇنداق تام ئۇزۇنغا بارماي ئۆرۈلۈشكە مەھكۇم.\n\n### (5)\nمىللىي مەۋجۇتلۇق قورغانىمىزنىڭ ماددىي ۋە مەنىۋى سېپىل قوۋۇقلىرى گەرچە ئاسارەت دەۋرىمىزدىن تارتىپ ھۇجۇم نىشانى بولۇپ كەلگەن بولسىمۇ، بۈگۈنكى ۋەزىيىتىمىزدە بۇ ھۇجۇمنىڭ شىددىتى قاتتىق، زەربىسى ئېغىر. بىز بۇ زەربىدىن باشنى سىلكىپ يارىلىرىمىزغا قاراپ ئۈلگۈرۈشمۇ بىر نەچچە يىلىمىزنى ئېلىپ بولدى. ئەمدىلىكتە بولسىمۇ كۆزنى ئاچىدىغان، نېمىلەرنى يوقاتقانلىقىمىزغا قاراپ چىقىدىغان، ماددىي ۋە مەنىۋى قورغانلىرىمىزغا ساھىبلىق قىلىشقا نېمىمىز كەملىك قىلغان ۋە كەملىك قىلىۋاتقانلىقىغا كۆز يۈگۈرتىدىغان، ھېساب - كىتاب دەپتىرىمىزنى ئېچىپ قولىمىزغا يېتىپ كەلگىنى بىلەن تارتقۇزۇپ قويغانلىرىمىزنى رەتكە تېزىدىغان، بولغان ۋە بولۇۋاتقاننىڭ پايدا - زىيانلىرىنى بىر - بىرلەپ كۆزدىن كەچۈرىدىغان ۋاقتىمىز بولۇپ قالدى.\n\nئۇيغۇرلا بولىدىكەن سىياسەت مەيدانى بوش قالمايدۇ. بۇ مەيداننىڭ بوش قېلىشى قانچە خەتەرلىك بولسا، بۇ مەيداننىڭ «ئوپچىلاشتۇرۇلۇشى»مۇ شۇنچە خەتەرلىك. ھەتتا بەزىدە بۇ خەتەر تارازىدا ئاۋۋالقىسىدىن ئېغىرراق ئولتۇرۇشىمۇ مۇمكىن. چۈنكى، سىياسەت سەھنىسى روبىرو تۇرۇپ ئېلىشىدىغان، مەردچە تۇتىشىدىغان جەڭ مەيدانىغا ئوخشىمايدۇ. ئەگەر مەجازىي جەڭگاھلىقتىن ھەقىقىي جەڭگاھلىققا يۆتكىلىشكە توغرا كەلسە ئىدى، مىللەتنىڭ ئۇلۇغ ئۇششاق ھەممىسىنىڭ قوزغىلىشى تەلەپ قىلىنسا، بىردەك قوللىشى ئۈچۈن سەپەرۋەر قىلىنسا ئۇنىڭ يولى باشقا ئىدى. ئەمما بۈگۈننىڭ جەڭگاھلىرى كۆپ قىرلىق، نەيرەڭلىرى كۆپ ۋە ھەر تەرەپكە ساق تۇرۇشنى، سەگەكلىكنى ئاشۇرۇشنى تەقەززا قىلىدۇ. ماددىي جەڭنىڭ شەپىسى بولماي تۇرۇپ مات بولۇشقا كۆنۈكۈپ كېتىۋاتقان مەنىۋىيەت جەڭگاھلىرىمىزنىڭمۇ قايتىدىن سەپراسقا كېلىشى، ئۇل - ئاساسى پۇختىلانغان ساماۋى قوشۇنلىرىنىڭ كۆپلەپ يېتىشىپ چىقىشى زۆرۈر بولۇۋاتىدۇ.\n\nسىياسەت سەھنىسىدىكى ئىچكى رىقابەتلەرگە كەلسەك، بۇنىڭغا ئاۋامنى قىسىلدۇرۇشنىڭ ئۆزى بىر رەڭۋازلىق. سەپەرۋەرلىك بىلەن قىسىلدۇرۇش ئوتتۇرىسىدا پەرق بولغىنىدەك، ئاۋامنىڭ قوللىشىنى قولغا كەلتۈرۈش بىلەن ئۇلارنى گۇپپاڭچىغا ئايلاندۇرۇشنىڭ قازىنىنى ئېسىش ئوتتۇرىسىدا ئاسمان زېمىن پەرق بار. رىقابەتچىلىك، بولۇپمۇ سىياسىي نىشان ئورتاقلىقى ئىچىدە تۇرۇپ ئوتتۇرىغا چىققان مېتود، سىستېما ۋە ئىستراتېگىيە جەھەتلەردىكى رىقابەتچىلىك بىز ئۈچۈن ھەر ۋاقىت زۆرۈر ۋە پايدىلىق. رىقابەتچى ئوتتۇرىغا چىققان ۋاقىتتا كىشىلىك ئىستەكلىرىدىن ھالقىپ تۇرۇپ يۇقىرىقى نۇقتىلار ئاساسىدا رىقابەتلىشەلمىگەن سىياسەتچى ئاللىبۇرۇن ئۆزىنىڭ بۇ ساھەنىڭ ئەھلى ئەمەسلىكىنى ئېلان قىلىپ بولغان بولىدۇ. رىقابەتچىلىكنى قاملاشتۇرالماي ئۇنى تەخت تالىشىش كۈرىشى قىلىۋېلىش بولسا، مۇستەبىت زېھنىيەتنىڭ چىقىرىندىلىرىغا تېيىلىشتىن باشقا ئىش ئەمەس.\n\nسىياسەتكە مۇئەييەن ھەمدەملىكنى ئۈزمىگەن ھالدا ئۆز - ئۆزىمىزنى ماددىي ۋە مەنىۋى جەھەتتىن بەرپا قىلىش، ئاڭ - تەپەككۇرىمىزنى ئۆستۈرىدىغان ۋە بۈگۈنكى رىقابەتچىلەرنىڭ تاۋلانغان ئىزباسارلىرى بولغان كەلگۈسى رىقابەتچىلەرنىڭ بارلىققا كېلىشىگە زېمىن ھازىرلاش، ئالدىنقىلارنىڭ يولىنى مەزمۇتلاشتۇرغۇچى، يېڭىلىغۇچى، ئىلگىرىلىگۈچى ۋە مەنزىلگە يېتەكلىگۈچى قوشۇنلارنىڭ يېتىشىپ چىقىشىغا كۆڭۈل بۆلۈش نۆۋەتتىكى رېئاللىقىمىز بىزگە ھېس قىلدۇرۇپ بولالمايۋاتقان، چۈشەندۈرۈپ ئاڭلىتىپ بولالالمايۋاتقان مەسىلىلەردىندۇر. زېھىننى يېغىپ ھوشىمىزنى تېپىشىمىز كېرەكلىكىنى، بۇرنىمىزنىڭ ئۇچىدىكى ۋەزىيەتكىلا قاراپ قالماستىن كەلگۈسى ئۈچۈن ماددىي ۋە مەنىۋى قورغانلىرىمىزنى بەرقارارلاشتۇرۇشقا كېتەرلىك چارە - ئاماللارغا قول ئۇرۇشىمىز كېرەكلىكىنى، چوڭقۇرلاپ چىقىش يولى ئىزدەشكە، ئالدى ۋە ئارقا سەپلەرنىڭ، ماددىي ۋە مەنىۋى قوشۇنلارنىڭ بەرپاچىلىقىغا سەل قاراپ كېتىۋېرىشكە بولمايدىغانلىقىنى تونۇپ يېتىشىمىز لازىم. شۇنداقلا سىياسىي ھەرىكەت ۋە رىقابەت سەھنىسىدە ساھەنىڭ ئەھلى بولمىغانلارنىڭ ئېڭەك يۆلىگەنچە كۈندە خەۋەر ۋە ماجىرا ئارىلايدىغان ئادەتنى يىغىشتۇرۇپ زېھىن ۋە ۋاقىتنى بىلىمگە، ئىقتىساد، تېخنىكا ۋە ئىلىم - مەرىپەت قاتارلىق مەۋجۇتلۇق قورغانىمىزنىڭ تەرك قىلىنىۋاتقان ساھەلىرىگە بۇراشقا قارىتىشى، «قۇرۇق ئۆستەڭگە مىراب بولۇش» ھەققىدىكى تەمسىلدەك «مىراب» بولۇپ كۈن ئۆتكۈزۈشلەرگە خاتىمە بېرىشى لازىم. ئەگەر بۈگۈنكى ئىجتىمائىي ۋاسىتىلەردىكى زېھىن بۇراش، غوۋغا كۆپەيتىش ئارقىلىق زېھىننى خورىتىش ۋە تۈكى يوق ئىشلارغا باش قاتۇرغۇزۇپ ۋاقىت ئىسراپ قىلىش شەكلىدىكى غەلىتىلىكلەر ئىسلاھ بولىدىغان، بىنورماللىقلار يوقاپ نورماللىق باش كۆتۈرىدىغانلا بولسا، ئېنىقكى سىياسەتنىڭ نۆۋەتتىكى داشقازانلىق ۋەزىيىتىمۇ ئوڭشىلىشقا، ئۆزىنىڭ ئەسلىدىكى ساغلام يولىنى تېپىشقا باشلايدۇ، سىياسىي رىقابەتچىلىكنىڭ يولى يەنىمۇ داغداملىشىدۇ. بۇنداق بولغاندا، ياغلىق قاپاققا ئايلىنىپ كېتىۋاتقان «ئەل ۋەتەن ئۈچۈن»، «مىللىتىمىز ئۈچۈن» دەيدىغان شوئارلارنىڭ شوئارۋازلار تەرىپىدىن قۇرغاقلاشتۇرۇلۇشىنىڭ ۋە سۇيىئىستېمال سەۋىيەسىگە چۈشۈرۈلۈشىنىڭ ئالدىمۇ تەبىئىي ھالدا ئېلىنىشقا باشلايدۇ. سەرخىللىشىش مۇھىتى شەكىللىنىدۇ. شۈبھىسىزكى، ئۇقۇملار ئۆز ئورنى بويىچە قوللىنىلغان، شوئارلار تەتبىقلايدىغان ماكانىنى تاپالىغان ۋاقىتتا، بۈگۈنكى بىر تۈركۈم سىياسەت كوچىسىدىكىلەرنىڭ قىلىۋاتقىنىدەك سىياسەتۋازلىقنى ھە دېگەندە ئۆزىمىزگە قارىتىپ ئوينايدىغان ئەمەس، بىۋاسىتە دۈشمەنگە قارىتىپ ئوينايدىغان ئاتموسفېرانىڭ يارىتىلىشىغىمۇ پۇرسەتلەر پىشىپ يېتىلگۈسى!\n\n**- بۇرھان مۇھەممەد**"}
{"title": "مەجازىي «ئۆلىمالىق» قاچانغىچە؟", "author": "بۇرھان مۇھەممەد", "date": "Unknown", "tags": [], "content": "# مەجازىي «ئۆلىمالىق» قاچانغىچە؟\n\n− پۇلنىڭ راست ياكى ساختىلىقىنى قانداق ئايرىيمىز؟\n− بەلگە، ئالامەتلىرىدىن.\n− بەلگە، ئالامەتلىرىدىنمۇ پەرقلەندۈرگىلى بولمىسىچۇ؟\n− پۇل تەكشۈرۈش ئاپپاراتىغا سالىمىز؟\n− ئەگەر ئاپپاراتمۇ ساختا چىقسىچۇ؟\n−...\n\nيۇقىرىقى دىيالوگدا دىققەتكە سازاۋەر ئىككى نۇقتا بار. بىرى ساختا پۇل، يەنە بىرى ساختا ئاپپارات. ساختا دېمەك ئەسلىدىكىنىڭ ئورنىغا دەسسىتىلگەن، ئەسلىگە ئوخشاشتەك كۆرسىتىپ بازارغا سېلىنغان ۋە كۆز بوياش مەقسىتىدە ئويدۇرۇپ چىقىلغان نەرسە، دېمەكتۇر. دەرۋەقە، بۇ يەردە ئەسلىسى بىلەن ساختىسىنى ئايرىش ئۈچۈن ساختىنىڭ ساختىلىق تەرەپلىرىنى بىلىدىغان، ئالدانمايدىغان، كۆز بويامچىلىققا كۆز يۇمۇۋالماي سىگنال چالىدىغان تەكشۈرگۈچى ئۈسكۈنە بار بولۇپ، ساختا پۇلنىڭ ھەقىقىي پۇللار ئارىسىغا قىسىلىپ ئەسلىسىگە ئوخشاش نوپۇز ۋە قىممەت يارىتىشىنىڭ ئالدىنى ئېلىش كېرەك بولىدۇ. بۇ يەردىكى ئاپپارات بولسا، ساختىنى تەكشۈرۈش يوللىرى ئىچىدە سىستېمىلاشقان مىكرو مودېلدۇر. ئاپپاراتنى ئومۇملاشتۇرغاندا پۇل - مۇئامىلە ساھەلىرىدە ئەسلىسىنىڭ ئورنىنى ساختىنىڭ ئىگىلىشى توسۇپ قېلىنمايلا قالماستىن ھەقىقىسى بىلەن ساختىسى ئوتتۇرىسىدىكى چەك - چېگرانى ئايرىپ ماڭغىلى، ھەقىقىنىڭ ئوبرازى، قىممىتى ۋە كۈچىنىڭ پاخاللىشىشىنى توسۇپ قالغىلى، قىممەتسىزلىشىشى ۋە زىيان - تالاپەتلەرگە سەۋەب بولۇشىنىڭ ئالدىنى ئالغىلى بولىدۇ. مۇئامىلە دۇنياسىنىڭ ئەھۋالىغا ئوخشاش ئىلىم ئەھلىلىرىنىڭ ھەقىقەت ۋە سەپسەتىلەر ئارىسىدىكى مۇناسىۋەت شەكلىمۇ بۇنىڭدىن ئانچە پەرقلىنىپ كەتمەيدۇ. بولۇپمۇ دىنىي ئۆلىما ۋە فىقھىدىن نېسىۋە ئالغانلارنىڭ شۇنداق.\n\nچۈنكى ساختا پۇل ئىشلەپچىقارغۇچىلارنىڭ ساختىلىقلىرى راستنىڭ ساختىسىدىن پەرقلىنىپ تۇرۇشىنى ئايرىيدىغان ئاپپارات ئىشلەپ چىقارغۇچىلارنىڭ ئەمگىكى، ئىجادىيەتلىرى ئارقىلىق بەربات بولغىنىدەك، سەپسەتىنى بازارغا سالغۇچىلارنىڭ قايمۇقتۇرۇشلىرىنىڭ كارغا كەلمەسلىكى، سۇغا چېلىشىشى، گويا ھەقىقىيدەك كۆرسىتىشكە ئۇرۇنغان  ساختىلىقلىرىنىڭ يەر بىلەن يەكسان بولۇشى ھەقىقەتنى كۈيلىگۈچى، ساختىلىقنى پاش قىلغۇچى ھەقىقەتسۆيەر ئىلىم ئەھلىلىرىنىڭ ئىلمىي ئەمگىكى ۋە ئەمەلىي خىزمەت، پوزىتسىيەلىرى بىلەن ئىشقا ئاشىدۇ. ئىلىم بېرىلگەنلەرنىڭ مەسئۇلىيىتى خۇددى ھەدىستە كۆرسىتىلگەندەك **«تحريف الغالين وانتحال المبطلين وتأويل الجاهلين (ئاشقۇنلارنىڭ بۇرمىلاشلىرىنى پاش قىلىپ ئوڭشاش، سەپسەتىچىلەرنىڭ يالغان - ياۋىداقلىرىنىڭ ئەپت - بەشىرىسىنى ئېچىش، نادانلارچە دېيىلىۋاتقان جۆيلىمىلەرگە رەددىيە بېرىش)»**تۇر. ئىلىم - ئەھلى مەيلى سىياسەت كوچىسىدا كېزىۋاتقان ياكى ئىجتىمائىي ساھەلەر قاينىمىدا يۈرۈۋاتقان بولۇشىدىن قەتئىينەزەر ئۇ ئۆزىنى ئىلىم ئەھلى ياكى «ئۆلىما» دەۋاتقان بولسا، مەزكۇر مەسئۇلىيەتلەر ئۇنىڭ ھېچبىر ۋاقىت قېچىپ قۇتۇلالماس مەجبۇرىيىتى، باش تارتىپ بولماس ۋەزىپىسى ۋە بۇرچلىرىدىندۇر.\n\nھەقىقىيلەر ئارىسىغا ساختىنىڭ قىستۇرۇلۇشى بىر مەسىلە بولغاندەك، ھەقىقىي دەپ قارالغان ئاپپاراتنىڭ بۇزۇلۇشى، ساختا ئاپپاراتقا ئوخشاش سىگنال بېرەلمەس بولۇپ قېلىشىمۇ بىر مەسىلە. بۇزۇق ئاپپارات بۇزۇق بولۇشىغا قارىماي ساختا پۇللارنىڭ ئۆتۈپ كېتىشىگە، راستنىڭ ئورنىنى ئېلىشىغا ئىشلىتىلىۋاتقان بولسا، دېمەك بۇمۇ ئەسلىسىنى ساختىلاشتۇرۇشنىڭ بىر تۈرى بولۇپ ئوتتۇرىغا چىققان بولىدۇ. يەنى مەزكۇر ساھە ياكى ئۇنىڭ رولىنى ئۆتىگۈچى ۋەزىپىدارلارنىڭ ئەسلىدىكى خىزمەت فۇنكسىيەسىنى يوقىتىۋاتقانلىقىنى ۋە ساختىلىشىشقا قاراپ يۈزلەنگەنلىكىنى كۆرسىتىپ بېرىدۇ.\n\nشەيئىنىڭ ئەسلىسى ئورنىغا قىستۇرۇلىۋالغان ساختىنى ئايرىشقا ياردىمى بولىدىغان ياكى بولمىسا ئەسلىدىن ياتلىشىپ ساختىلاشقانلىقنى كۆرسىتىپ بېرىدىغان بەلگە - ئالامەتلەر بولغىنىدەك، ئۆلىمالىقنىڭمۇ دىن يۈكلىگەن «ھەقنى بايان قىلىش»، «ئاللاھتىن باشقا ھېچكىمنىڭ مالامىتىدىن قورقماسلىق» قاتارلىق بىر قاتار پىرىنسىپال قائىدىلەر، ئەخلاقىي نىزاملار، تەۋەللا - تەبەرراسى ئېنىق بولۇشقا ئوخشاش ئىمانىي خۇسۇسىيەتلەر بار. بۇ پىرىنسىپ ۋە خۇسۇسىيەتلەر ئىلىم ۋە ئۆلىما ئاتىقىنى كىيىۋاتقان توپنىڭ راستى بىلەن ساختىسىنى ئايرىشتا ئۆلچەم خاراكتېرلىك بەلگە، ئالامەتلەردۇر. چۈنكى دىن نەزىرىدە يۇقىرىقىدەك ئالامەتلىرى تېپىلمىغان ئۆلىمالىق قۇرئان تىلىدا مۇئەييەنلەشتۈرۈلگىنىدەك: **«كىتاب يۈكى ئارتىلغان ئېشەك»**تىن پەرقسىزدۇر. *(سۈرە جۇمۇئە، 5 - ئايەت)*\n\nدىندىكى ئۆلىما مودېلى يالغۇز زېھىندە مەلۇمات ۋە ئۇچۇرلارنى يىغقان بولۇش، قارىسىغا يادلىغاننى ئەينەن ئوقۇپ بېرىش ياكى كىتابتىن نەقىل قىلىشقا ئۇستا بولۇش ياكى ئوقۇۋالغانلىرىنى شاتۇتىدەك تەكرارلاپ بېرەلەيدىغان بولۇش بىلەن ئۆلچەنمەيدۇ. قانداقتۇر بىرەر ئورۇن ياكى مۇئەسسەسەنىڭ دىپلومىنى بوينىغا ئېسىۋېلىش بىلەنمۇ ھەقىقىي ئۆلىمالىق سالاھىيىتى قولغا كەلمەيدۇ، ھەقىقىي مەنىدىكى لاياقەت ئىگىسى بولغانلىقنىمۇ كۆرسىتىپ بەرمەيدۇ. ئەكسىچە ئىلىم  ئالىم بولغۇچىنىڭ ئەقلىگە، روھىيىتىگە، ئەمەلىي تۇتۇمى ۋە مەۋقە - مەيدانىغا تەسىر كۆرسىتىشى كېرەك. ئوقۇغانلىرى كۆپ بولغان ئەمەس، ئوقۇغانلىرى ۋۇجۇدىغا سىڭگەن، سىڭدۈرگەنلىرى ۋۇجۇدىنىڭ سىرتىغا، ئىش - ھەرىكىتىگە ئەكس ئەتكەنلەر ھەقىقىي ئىلىم ئەھلى ۋە ئۆلىمادۇر. ئەگەر ئەكس ئەتمىسە ياكى زېھنىدىكى ۋۇجۇد سىرتىغا تەسىر كۆرسەتمىسە، ئەكسىچە دىن ئۇنىڭ ئىككى كالپۇكىدا ئۆز خاھىشى ۋە تاللىشىنى دىنلاشتۇرىدىغان، خالىغانچە قالپاق ياساشلىرىغا سۇيىئىستېمال قىلىدىغان نەرسىسىگە، تاۋارغا ئايلاندۇرۇۋېتىلگەن مال باھاسى مىسالى ئىناۋەت ئۆستۈرۈشكە ئىشلىتىدىغان دەسمايىسىگە ئايلىنىپ قالسا، بۇ ئىلىمنىڭ ئۇنىڭغا يول كۆرسەتكۈچى نۇر ئەمەس، بەلكى يۈك بولغانلىقىنى كۆرسىتىدۇ. بۇ مەنىدىن يۇقىرىقىدەك خۇسۇسىيەتلەر كۆرۈلمىگەن ئەھۋالدا، «ئۆلىمالىق» نامى ھەقىقىيلىقتىن ئۆتۈپ مەجازىيلىققا، خاس ۋە تىپىك ئوبرازغا ئەمەس، ۋىۋىسكىلىققا ۋەكىللىك قىلىدىغان بىر نەرسىگە ئايلىنىپ قالغان بولىدۇ.\n\nشەيئىنىڭ ۋەزنى ئۆز قىممىتىگە قاراپ بولغىنىدەك «ئۆلىمالىق»نىڭمۇ ھەم ئۆزىگە تۇشلۇق ۋەزنى بار. ئۇ بولسىمۇ پەيغەمبەرنىڭ ۋارىسلىق مەسئۇلىيىتىنى توشۇغۇچى بولغانلىق ئېتىبارىدىكى ۋەزنىدۇر. ئەگەر ئۆلىمالىق سۈپەت ۋارىسلىق سالاھىيەتكە ئايلانماستىن، نوپۇزنىڭ تونىغا، سۈپەتكە ئەمەس ۋىۋىسكىغا ئايلانسا، بىرىلىرىنىڭ قاش - قاپىقىغا بېقىپ رەڭ ئاچىدىغان ياكى رەڭسىزلىشىدىغان ھالغا چۈشۈپ قالسا، بۇنى كۆتۈرۈۋالغۇچىلارمۇ ھەقىقىي ئىلىمنى ۋە ھەقىقىي سۈپەتنى ئەمەس، مەجازنى، ساختىلاشتۇرۇلغاننى يۈدۈۋالغان، قەدىرلەشكە ئەرزىگۈدەك ۋەزىننى ئەمەس كۆتۈرەلمىگەننى ساڭگىلىتىش دەرىجىسىدىكى يۈكنى ئارتىۋالغان بولىدۇ. ئۆلىمالىق ئىلىم ئارقىلىق جاھالەت يۈكىنى يەڭگىللەتكۈچى، نادانلىق كۈلپەتلىرىنى ئازايتقۇچى بولۇشى كېرەككى، تەييارتاپ ۋەزخانلار، جاھالەتنى ئۆزلىرىنىڭ مەۋجۇتلۇقى بىلەن يايىدىغان جانباقارلار بولماسلىقى لازىم. ئىلمىي ساغلاملىق، پىكرىي مۇستەقىللىقنى ئاساس قىلىشى كېرەككى، سۆزلەۋاتقانلىرى بىلەن ئەمەلىي تۇتۇم ۋە مەيدان - مەۋقەسى ئۆزئارا سىغىشمايدىغان يەكپايلاردىن بولماسلىقى لازىم. ئەكسىچە بولغاندا ۋىۋىسكىلىق ئۆلىمالىقنىڭ ھەقىقىيلىقنى ياقلىغۇچىلار ئالدىدا ساختىلاشقان ئەپت - بەشىرىسى تېزلا چېنىپ قېلىشى، خەلقنىڭ نەزىرىدە ئېتىبارسىزلىشىشى، يەشكەنسېرى چۇۋۇلىدىغان ماز پاختىغا، دەسسسىگەنچە پېتىقدىلىپ چىققىلى بولماس پاتقاققا، ۋاقتى ئۆتكەنچە دۇغلىشىپ سېسىيدىغان لاتقىغا، چۆرۈپ تاشلاشقا تېگىشلىك ئارتۇقچە يۈككە ئايلىنىپ قېلىشى پەقەتلا ۋاقىت مەسىلىسى بولۇپ قالىدۇ، خالاس!\n\n> «ئېيتقىنكى، ھەقىقەت كەلدى، (ئۇنىڭ كېلىشى بىلەن) باتىل يوقالدى. ھەقىقەتەن باتىل يوقۇلۇشقا مەھكۇم بولۇپ كەلگەن ئىدى».\n> *(سۈرە ئىسرا، 81 - ئايەت)*\n\n**- بۇرھان مۇھەممەد**"}
{"title": "مەردلىكنىڭ بازىرى كاساتلاشتىمۇ؟", "author": "بۇرھان مۇھەممەد", "date": "2021-12-20", "tags": [], "content": "# مەردلىكنىڭ بازىرى كاساتلاشتىمۇ؟\n\n### 1\nبىر توپلۇم مۇئەييەن نىزام ۋە تەرتىپ ئىچىدە پائالىيەت قىلىش باسقۇچىغا ئۆتمىگەندە مەزكۇر توپلۇم ئەزالىرى ئارىسىدا ئۇلارنىڭ تۈرلۈك كۆز قاراش، يۆنىلىشكە ئىگە بولۇش ۋە پەرقلىق ئېقىملارغا تەۋە بولۇش ئېتىبارى بىلەن ئارىلىرىدا تۈرلۈك تارتىشمىلارنىڭ يۈز بېرىپ تۇرۇشى، شەخسلەر ياكى كوللېكتىپ ئارا ئىچكى سۈركىلىشلەرنىڭ، نىزالارنىڭ تۇغۇلۇپ تۇرۇشى، يىغىلىپ قالغان قورساق ئۇرۇشۇشلىرىنىڭ بەلگىلىك نۇقتىغا يەتكەندە پارتلاپ تۇرۇشى ساقلانغىلى بولمايدىغان ھادىسىلەردىندۇر. شۇنىڭ بىلەن بىر ۋاقىتتا، ھەر ئىشنىڭ كېلىپ چىقىش سەۋەبى، جەريانى بولغىنىدەك، ئۇنىڭ يەنە كۆرۈنگەن ۋە كۆرۈنمىگەن يۈزىمۇ بولىدۇ. كۆرۈنگەن يۈزى ھەر تەرەپنىڭ ئىددىئالىرى ئاساسىدا پەرقلىق ئىزاھلىنىشى، پەرقلىق مۇددىئالار ئاساسىدا مۇئەييەنلەشتۈرۈلۈشى تەبىئىي. لېكىن بەزى ھادىسىلەر باركى، كۆرۈنگەن يۈزىمۇ، كۆرۈنمىگەن يۈزىمۇ ئىشنىڭ ھەقىقىتىدىن بۇرۇۋېتىلىدۇ، مەسىلىنىڭ خاراكتېرى مۇئەييەن گۇمان ۋە قارىسىغا ئىددىئا قىلىش ئاساسىدا توپلۇمنى مەسىلىنىڭ گۇۋاھچىلىرى قىلىش ياكى ئۇلارنى ۋاقىپلاندۇرۇش باھانىسىدە شەخسىي ئاچچىقنى جامائەت نەپرىتىگە سۇيىئىستېمال قىلىش ئارقىلىق چىقىرىشقا يۈزلەندۈرۈلىدۇ. تېخى يېقىندىلا تۆر تالىشىش جېدىلىدىن كېلىپ چىققان «كۆزگە ياغاچ تىقىش» ۋەقەسىنى بۇنىڭ مىساللىرىدىن دېيىشكە بولىدۇ.\n\nئەلۋەتتە، بۇ يەردىكى مەسىلە بىرىنىڭ يەنە بىراۋلار بىلەن بولغان سۈركىلىشىشى ياكى ھەر ئىككى تەرەپنىڭ بىر - بىرىگە قىر كۆرسىتىشى ۋە ئۆزىنىڭ گېپىنى گەپ ئېتىش يولىدىكى تىركىشىشىنىڭ ۋەقە تۇغدۇرۇش دەرىجىسىگە بېرىشىلا ئەمەس. شۇنداقلا مەسىلە ۋەقە تۇغدۇرغۇچى بىلەن يارىدار بولغۇچى ئوتتۇرىسىدىكى دەۋا دەستۇرنىڭ ئىككى تەرەپ ئوتتۇرىدا جەريان قىلىش بىلەن چەكلىنىش ياكى چەكلەنمەسلىكىمۇ ئەمەس. بەلكى مەسىلە يارىلانغۇچىنىڭ بىردىنلا شەخستىن ئالغان زەربىنى كوللېكتىپقا دۆڭگىشى، ئۆزىنى ھەقلىق چىقىرىش يولىدا يارىدار قىلغۇچىنى بىرىنىڭ پېشكىسى قىلىپ، ئۇنىڭ تەلىماتى بىلەن قىلغان قىلىپ كۆرسىتىشى، قانداقتۇر بۇرۇنلاردا ھەمدەستىخانلىق ياكى سەپ ئايرىپ ماي تارتىشىشلارنىڭ ئالدى - كەينىدىكى كۆز يۇمۇپ ئۆتكۈزۈۋەتكەن، قورساقتا غۇم بولۇپ ساقلىنىپ قالغان ئىشلارنى خەلقنىڭ ھېسداشلىقىنى قوزغايدىغان، مۇنداقچە ئېيتقاندا سۇيىئىستېمال قىلىدىغان تەرزدە ئوتتۇرىغا سۆرەپ چىقىشى ۋە بۇنى ئۆزى سۈركىلىشىش جەريانىدا تارتىۋالغان ئەزىيىتىگە سۇيىئىستېمال قىلىپ قوللىنىشى قاتارلىق ناخۇشلۇقلاردۇر. \n\nبولۇپمۇ يارىدار بولغۇچىنىڭ بىر زىيالىي بولۇش سۈپىتى بىلەن قارشى تەرەپ تەشكىلات ھەققىدىكى ئەينى چاغدا كۆرگەن ۋە بىلگەن خاتالىق ياكى ئۆزى ئىددىئا قىلىۋاتقان ياڭلىشلىقلارنى لىللا تەنقىد قىلىشى مەسئۇلىيەت، پاش قىلىشقا تېگىشلىكنى ئۆز ۋاقتىدا پاش قىلىشى زىيالىيلىق بۇرچ بولۇشىغا قارىماي سۈكۈتنى تاللاپ كۆز يۇمغانلىقى، بۈگۈنكى ئۆزى زەربە يەيدىغان چاغقا كەلگەندە كونا ئادىتى بويىچە ئاۋۋال ماسلىشىپ مەلۇم نۇقتىغۇچە دوست تارتىشىپ ماسلىشىش، كېيىن چىقىشالمىغاندا، زىيان بېشىغا كەلگەندە، باشتىكى ئىشپەش تارتىشىشتا ئۈنگە ئېلىۋالغان ياكى خاتىرىلەپ قويغانلىرى بىلەن تەھدىد سېلىپ ئۆزىنى ئەلجامائەتكە قەھرىمان ياكى ئۇۋالچىلىققا ئۇچرىغۇچى قىلىپ كۆرسىتىش، ئەتراپىغا ھېسداشچى توپلاش تىپىدىكى ئادەتلىنىپ كەتكەن كونا ئۇسۇل بويىچە قارشىسىدىكى توپ ياكى تەشكىلاتقا «چاۋاڭنى چىتقا يايىمەن، بۇرۇن دېمىگەنلىرىمنى ئەمدى دەيمەن» ئۇسۇلىدا سەكرەپ چىقىشى كىشىنى تەئەججۈپكە سالىدۇ. يەنە كېلىپ شەخستىن ئالغان زەربىنى تۇتقا قىلىپ ۋەقەنىڭ بىۋاسىتە جاۋابكارلىقىنى نەق مەيداندا ئەمەسلەرگىمۇ دۆڭگىشى، ئۆز گۇمانىنى ھۆكۈم دەرىجىسىگە كۆتۈرۈپ مەسىلىنى كوللېكتىپقا، ياكى قارشىسىدىكى تەشكىلاتقا ئارتىشى قانچە بىمەنىلىك ۋە ئۇششۇقلۇق بولغان بولسا، بۇنىڭغا يانداشتۇرۇپ جامائەت پىكرى توپلاشقا ئەسقاتىدىغان يوللارغا باش ئۇرۇپ ۋەقەنىڭ ئارقا كۆرۈنۈشىنى ھېسداشچىلارنى كۆپەيتىشكە يارايدىغان تۈستە ئاڭلىتىش ئارقىلىق كونا - يېڭى رەقىبلەرنىڭ پۇرسەتپەرەسلىك قىلىشلىرىغا ۋەسىيلە بولۇشى، ئۆز ئىددىئاسى ئۈچۈن چاۋاك چالغۇچىلارنى ئاۋۇتۇشقا زورۇقۇشى قاتارلىقلارنىمۇ مەردلىككە، مۇرۇۋۋەتكە، ئەقەللىسى زىيالىيلىق ئەخلاقىغا ئۇيغۇن دېگىلى بولمايدىۇ.\n\nتەرەپلەر ئارا سۈركلىشىش يۈز بېرىپ، مەيلى بۇ سۈركىلىشىشنى كىم باشلاتقان بولۇشىدىن قەتئىينەزەر، سۈركىلىشىشلەردىن بىرەر ۋەقە كېلىپ چىققان بولسا، ۋەقە سەۋەبلىك قانۇن ئورۇنلىرىغا شىكايەت قىلىنغان بولسا، ئىشنىڭ ماددىي ۋە مەنىۋى تۆلىمى ياكى جازاسى شىكايەت ۋە دېلو تۇرغۇزۇش ئاساسىدا زىيان - زەخمەتنىڭ ئەھۋالىغا قارىتا قانۇن ئورگانلىرىنىڭ ھۆكۈمى مەسىلىنى ئايرىشقا يېتەرلىك بولىدۇ ۋە شۇ ئاساستا مەسىلىنىڭ يارىدار بولغۇچى ۋە يارىلانغۇچى ئوتتۇرىسىدا ھەل قىلىنىشى كېرەك بولىدۇ. مەسىلىنىڭ قانۇنىي تەرىپى مۇشۇ تەرزدە ئىككى تەرەپنىڭ ياكى ئىككى شەخسنىڭ مەسىلىسىنى بىر تەرەپ قىلىشتا كۇپايە. ھالبۇكى بۇ مەسىلىدە كىم كىمگە نېمە دېگەن، ياكى كىم كىمگە زوتالىق قىلغان ياكى ئاتىكاچىلىقلارغا قارىتا قوپال ياكى يۇمشاق مۇئامىلە قىلغان بولۇشىدىن قەتئىينەزەر، مەسىلە مەزكۇر سۈركىلىشىش ياكى تارتىشمىلاردىن تەرەققىي قىلىپ ۋەقە تۇغدۇرۇشقا تەرەققىي قىلغان، سەلبىي ھادىسە كېلىپ چىققان بولسا، مەسىلىنىڭ جاۋابكارلىقى ئاشۇ سۈركىلىشىشىتىكى شەخس ياكى شەخسلەر ۋە ۋەقە تۇغدۇرغۇچى شەخس دائىرىسىدىن ھالقىماسلىقى زۆرۈر. ناۋادا بىر تەشكىلات بېشى ياكى بىر كوللېكتىپنىڭ كاتتىبېىشى (ۋەقەنىڭ ئۈستىدە يوق بولۇشىغا قارىماي) تەرىپىدىن ھەقىقەتەن ۋەقە تۇغدۇرۇشقا ياكى بىرىنى كالتەكلەش ھەققىدە بۇيرۇق ياكى تەلىمات سوققانلىقى ئېنىق پاكىتلىق بولسا، ئاندىن مەسىلىنىڭ باش ئۇچى ئۇنىڭغا ياكى ئۇنىڭ باشچىلىقىدىكى تەشكىلاتقا ھالقىسا ئۇنىڭ يولى باشقا. \n\nئۇنداق بولمىغان ئەھۋال ئاستىدا يالغۇز تاياق يىگۈچىنىڭ مۇئەييەن توپ ياكى تەشكىلاتقا مەنسۇپ بىرى تەرىپىدىن زىيانغا ئۇچرىتىلىشىنى باھانە قىلىپ پاكىتسىز ھالدا تەشكىلات ۋە كاتتىباشلارنى ئۆز ئىچىگە ئالغان توپنى ئۆزىنى ئۇرغانلىق ياكى ئۇرغۇزغانلىق بىلەن ئىتتىھام قىلىشى، قانداقتۇر نەچچە ۋاقىتتىن بېرىقى مۇناسىۋەت يىرىكلىكلىرىنى، ياكى ئۆزلىرى بىلىشىدىغان قورساق ئۇرۇشۇشلىرىنى ئۆزىنىڭ غەرىزىگە يارايدىغان، ھېسداشلىق قوزغايدىغان دەرىجىدە ئورتىغا تۆكۈشى، ۋەقە يۈز بېرىشتىن ئاۋۋالقى ياپتى ئۇچۇرلارنى پاكىت ۋە دەلىل قىلىپ كۆرسىتىپ جامائەت پىكرىنى قوزغاشقا تۇتۇنۇشى ئىنسابقىمۇ، دەۋا - شىكايەت قائىدىسىگىمۇ يات قىلمىشتۇر. چۈنكى، دەۋا - شىكايەتنىڭ ئەقەللىي قائىدىسى «البينة على المدعى»، يەنى دەۋاگەر بىر ئەيىبنامىنى ياكى ئىتتىھام ۋەياكى شىكايەتنى ئوتتۇرىغا تاشلىغان ئىكەن پاكىت كەلتۈرۈشى شەرت. ئۇنداق بولمىغاندا، خۇددى مۇجتەھىد ۋە مۇجەددىد ئىماملاردىن ئىمام ئىبنى دەقىقىل ئىيىد يۇقىرىقى ھەدىسنىڭ ئىزاھاتىدا ئېيتىپ ئۆتكىنىدەك: «بىرلا تەرەپنىڭ ئىددىئاسىغا بېقىپ ياكى شۇنىڭلا ئاڭلىتىشىنى ئاساس قىلىپ ھۆكۈم قىلماسلىق»، مەسىلىگە بىر تەرەپنىڭ ئاڭلىتىشىغا قاراپ باھا پىچماسلىق شەرئىي ۋە قانۇنىي تەقەززادۇر. \n\nھالبۇكى، مەزكۇر ۋەقە ئىشىدا ئەيىبلەنگەن تەشكىلات مەنسۇبلىرىمۇ، نەق مەيدان شاھىتلارمۇ بۇ ئىشتا تەشكىلىي ئادەم ئۇرغۇزۇشنىڭ بولغانلىقىنى رەت قىلىشتى. بەلكى مەسىلىنىڭ ئادەم زەخمىلەندۈرۈش دەرىجىسىگە بېرىشتەك جىنايەت ياكى خاتالىقنىڭ سادىر بولۇشىنى تەشكىلات مەنسۇبلىرىنىڭ ئۆزلىرىمۇ ئومۇميۈزلۈك ھالدا ئورتاق ئاۋازدا ئەيىبلەيدىغانلىقلىرىنى بىلدۈرۈشتى، يارىدار بولغۇچىنىڭ قانۇنىي يول بىلەن ھەققىنى مۇداپىئە قىلىش ھەققى بارلىقىنى تەرەپ - تەرەپتىن ئىپادىلەشتى. يارىدار قىلغۇچى شەخسمۇ ئىشنى ئۆزىنىڭ ئىختىيارلىقى بىلەن قىلغانلىقىنى، قىلغان ئىشىغا ئۆزى ئىگە ئىكەنلىكىنى، بىرىنىڭ بۇيرىقىغا ئاساسلىنىپ ئادەم زەخمىلەندۈرىدىغان بالا ياشتىكى بىرى ئەمەسلىكىنىمۇ تەكىتلىدى. بۇنداق ئەھۋالدا بۇنىڭغا قارشى ئىددىئالارنى تۆكۈپ كەلگەن ۋە زىيان - زەخمەتنى تەشكىلات بېشى ياكى تەشكىلات مەنسۇبلىرى بىر بولۇپ قىلغۇزغانلىقىنى دەۋا قىلىۋاتقان يارىدارنىڭ ياكى زىيانلانغۇچىنىڭ ئىشى نېمە بولۇشى كېرەك؟ چوقۇمكى، ئۆزىنى زەخمىلەندۈرۈشكە بۇيرۇق بەرگەنلىككە ياكى ئۇرغۇزۇشقا بۇيرۇغانلىقنى دەلىللەيدىغان ئېنىق پاكىتنى كەلتۈرۈشى كېرەك. لېكىن يارىدار بۇنى قىلالىدىمۇ، ئەلۋەتتە ئۇنداق قىلالمىدى. ئەكسىچە شەخستىن كەلگەن زەربىنى كوللېكتىپقا ياكى تەشكىلاتقا پاكىتسىز دۆڭگەش ۋە بۇنى ئۇلار ئۆز ئۈستىگە ئالمىغىنىدا قانداقتۇر بۇندىن بۇرۇن ئۆزى كۆز يۇمۇپ ئۆتكۈزۈۋەتكەن يوچۇقلىرىنى خەلقىئالەمگە يايىدىغانلىق بىلەن تەھدىد قىلىپ كەلدى ۋە كېلىۋاتىدۇ. زىيانلانغانلىقنى تۇتقا قىلىپ ئۆزى دەلىل كەلتۈرەلمەيدىغان بىر ئىشتا قارشى تەرەپنىڭ ئاجىزلىقىنى تۇتۇۋالغان كۆرۈنۈشنى ۋە ئۇنىڭ يوچۇقىنى ئاشكارىلايدىغانلىق بىلەن تەھدىد سېلىشنى، تەھدىدكە زورلاپ تۇرۇپ ئۆزىنىڭ پاكىتسىز دەۋاسىنى ھەقلىق چىقىرىش يولىدا قارشى تەرەپنىڭ ئۆزى دەۋاتقان ئىددىئالارنى بوينىغا ئېلىشقا قىستاش شەكلىدىكى چاقىرىقلارنى قىلىشنى داۋاملاشتۇرۇشىنى قانداقمۇ زىدىيەتلىشىش مەنتىقىسىگە، دەۋا - دەستۇر قائىدىسىگە ئۇيغۇن دېگىلى بولسۇن؟! \n\nئۆزىگە زەربە كەلمىگۈچە مىللەتكە ياكى خەلققە قىلىنىۋاتقان ناھەقچىلىقلارنى ۋە پاش قىلىشقا تېگىشلىك ئىشلارنى ۋاقتى زامانىدا يۇشۇرالايدىغان، ھەققانىي تۈردە ئۆز زامانىدا تەنقىد قىلىشتا كۆز يۇمۇۋالىدىغان، تاياق نۆۋىتى ئۆزىگە كەلگەندە، زىيانلانغاندا ئاندىن پاش قىلىش، زۇۋان سۈرۈپ رەسۋا قىلىدىغانلىقىنى جار سېلىش ئارقىلىق سۈنئىي جامائەت پىكرى توپلاشقا ئۇرۇنىدىغان، تۇغدۇرۇلغان ۋەقەگە تەشكىلاتنىڭ بۇيرۇق بەرگەنلىكىگە دائىر پاكىت كەلتۈرەلمىگەننى ئاز دەپ، ئۇلارنى زورىغا «بىز ئۇرغۇزدۇق» دېيىشى ئۈچۈن نەچچە ۋاقىتتىن بېرىقى يېپىپ قويغان دەپتەرنى ئاچىدىغانلىق بىلەن تەھدىد سېلىپ يۈرىدىغان بىر زېھنىيەتنى قانداقمۇ زىيالىيلىق ئەخلاقىغا رىئايە قىلغۇچى، زىممىسىدىكى زىيالىيلىق بۇرچقا مەسئۇلىيەتچانلىق بىلەن مۇئامىلە قىلغۇچى، مەردلىككە، مۇرۇۋۋەتكە ئۇيغۇن زېھنىيەت دېگىلى بولىدۇ؟! «مېنى چاقمىغان يىلان مىڭ يىل ياشىسۇن»، مەنتىقىسى بويىچە نەچچە ۋاقىتتىن ھەر تۈرلۈك تۆرەلمە سالاچىلىقنى ياشاپ، يېرىكلەشمىگەندە يېپىشقا بولمايدىغان ئەيىپلەرنىمۇ يېپىپ ياكى سۈكۈتتە تۇرۇپ، زەربە ئۆزىگە كەلگەندە بولسا، شەخستىن ئالىدىغان ئاچچىقنى ھەممىگە تەڭ پۈركۈپ دەلىلسىز ۋە پاكىتسىز ئىددىئالار بىلەن جامائەت پىكرى ياساپ ئۆچ ئېلىشتەك تەنتەكلىكلەرنىڭ كۈنىمىزدە ئىلىم ئەھلى دېيىلىۋاتقانلار ئارا يۈز بېرىۋاتقانلىقى، يەنە كېلىپ بۇنداق «كۆپەپ يېتىۋېلىش» تىپىدىكى پاسسىپلىقنىڭ ئۆزىنى دىنىي زىيالىي دەپ ئاتاۋاتقانلاردىن يۈز بېرىۋاتقانلىقى، شۇنداقلا بۇنىڭغا تەڭكەشلىك قىلغۇچىلارنىڭمۇ مەلۇم سالماقنى ئىگىلىشى، ھەمدە توپلۇمدىكى بۇ دەرىجىدە ئوڭاي ئوۋلىنىپ كېتىش ھادىسىسىنىڭ شامالنىڭ قولىغا چۈشۈپ قالغان قۇرۇق غازاڭدىنمۇ تېز ئۆزگىرىشچانلىققا مايىل بولۇپ كېتىشى، ئۆزى شاھىت بولمىغان ئەمما ئاڭلىتىلغانلارنى بىرلا تەرەپنىڭ ئىدداسىغىلا قۇلاق سېلىپ قىززىق قان بولۇپ كېتىدىغان دەرىجىدە تەنتەكلىكنىڭ ئەۋج ئېلىۋاتقانلىقى قاتارلىق رېئاللىقلارنى مەسىلىلەرنى تەھلىل قىلىش ۋە پوزىتسىيە تۇتۇشتىكى يەڭگىلتەك مىجەزىمىزنىڭ ئوڭايلا ئوۋلىنىپ كېتىشكە ھەر زامان تەييار ئىكەنلىكىدەك تىراگېدىيەمىزنى يورۇتۇپ بېرىدىغان كېچىك بىر كارتېنا، دەپ ئېيتىشقا بولىدۇ.\n\n### 2\nبۇ يەردە يەنە بىر دىققەت تارتىش كېرەك بولغان نۇقتا مەۋجۇت. ئۇ بولسىمۇ، مەسىلىنىڭ بىرلا تەرىپىنىڭ ئاساس قىلىۋېلىنىشى، بۇنى باھانە قىلىپ كونا - يېڭى رەقىب سانالغانلارنىڭ دەيدەيگە چۈشۈپ كېتىشلىرى، ئىشنىڭ شەخسلەر ئارىسىدا يۈز بەرگەنلىكى ئوپئوچۇق تۇرغىنىغا باقماي، بىر تۈركۈم قىزىققان ياشلارنىڭ مۇشۇ ۋەقەنى باھانە قىلىپ قارشى تەرەپ تەشكىلات ۋە كوللېكتىپنى ھەر تۈرلۈك قورساق بوشىتىش ئوبيېكتى قىلىپ كېتىشىدۇر. ئەلۋەتتە، نۆۋەتتىكى مەۋجۇت تەشكىلاتتا مونوپوللۇق خاھىشلىرىنىڭ يىلتىز تارتىپ كەتكەنلىكى، ئۆز ئېقىمىنىڭ سىرتىدىكىلەرنى يەكلەش ياكى شۇنىڭغا ئوخشىغان ھەر تۈرلۈك تەنقىدلەشكە تېگىشلىك مەسىلىلەرنىڭ ساقلىنىۋاتقانلىقى ئۇلار ئېتىراپ قىلغىلى ئۇنىسۇن ياكى ئۇنىمىسۇن بىر رېئاللىق. بىز ھەم بۇ تۈرلۈك مەسىلىلەردە ھەر ۋاقىت ئۆز ۋاقتىدا كۆز يۇمماستىن دادىل تەنقىد قىلىپ كېلىۋاتقان تەرەپلەردىن بىرى. يەنە كېلىپ تەنقىدلىنىۋاتقان ۋە خەلقنىڭ نارازىلىقىنى كەلتۈرۈپ چىقىرىۋاتقان بىر قاتار سەلبىي مەسىلىلەرنىڭ مەۋجۇت تەشكىلاتتا بارلىقىمۇ ئۇلارنىڭ تىلى ئىنكار قىلغىنى بىلەن ئۇلارنىڭ ئەمەلىيىتى كۆپ ۋاقىتلاردا دەۋاتقانلىرىنىڭ ئەكسىچە ئىكەنلىكىگە گۇۋاھلىق بېرىپ كەلمەكتە. يەنى، مەۋجۇت تەشكىلاتنىڭ تىلىدا دەۋا قىلىۋاتقانلىرىنىڭ ئەكسىچە تۇتۇم ۋە ھەرىكەتلەرنى سادىر قىلىپ كېلىۋاتقانلىقى ئىنكار قىلغۇسىز بىر رېئاللىق. \n\nلېكىن ھەر مەسىلە ئۆزىنىڭ ھەققانىي ئورنىدا تەنقىدلىنىشى، تېگىشلىك ئورنىدا ۋە توغرا ئۇسلۇبتا ئەيىبلىنىشى، قارشى تۇرۇلۇشى، نەپرەتمۇ ئۆزىنىڭ يولىدا قىلىنىشى، يوللۇق نەپرەتلەرنى ياغدۇرۇش كېرەك بولغاندىمۇ ناھەق يول بىلەن بىرىلىرىنىڭ دېپىغا سەكرەپ، ياكى دەيدەيگە سېلىشلىرىغا، ھېسسىيات سۇيىئىستېمال قىلىشلىرىغا ھاياجانلىنىپ ئەمەس، بەلكى پاكىتلىق ۋە پۇت تىرەپ تۇرغىدەك داۋلى ئاساسىدا قىلىش، ھەمدە قارشى تەرەپ تەشكىلاتمۇ رەت قىلىشقا ماجالى قالمىغۇدەك دەرىجىدە توغرا مەۋقەنى چىقىش قىلىپ تۇرۇپ نارازىلىق ۋە ئەيىبلەشلىرىنى ئورتاغا تۆكۈش ، قارشىلىق ياكى ئۆكتىچىلىكنى نامايىش قىلىش ئىشنىڭ ئادابى ۋە ئەخلاقى جۈملىسىدىندۇر. ھەمدە بۇ تەرزدە ئىش ئېلىپ بېرىش ئۆز نۆۋىتىدە ئەيىبلىنىۋاتقان نۇقتىلارنى قارشىسىدىكى تەشكىلات ياكى توپنىڭ بوينىغا ئالماسلىقىغا ھەددى ۋە ھەققى بولمايدىغان دەرىجىدە يوللۇق بولغان بىر تۈرلۈك ئۆكتىچىلىك ھەرىكىتى ياكى يوللۇق قارشىلىق ئۇرۇنۇشى بولغان بولىدۇ.\n\nشۇ ئېنىق بولۇشى كېرەككى، ئەخلاق مىزانىمىزنىڭ دەستۇرى بولغان قۇرئان بىزگە مەلۇم بىر توپ ياكى قەۋمگە بولغان غۇم ياكى نەپرەتنىڭ ئۇنىڭ ھەققىدە لىللا مەيدان تۇتالماسلىقىمىزغا، ئادىل بولالماسلىقىمىزغا ئېلىپ بارماسلىقىنى تەلىم بېرىدۇ (سۈرە مائىدە، 8 - ئايەت). سۈننەتمۇ بىزگە مۇسۇلمان قېرىندىشىنىڭ خىيانىتىگە خىيانەت بىلەن جاۋاب قايتۇرماسلىقنى تەلىم بىرىدۇ (تىرمىزىي رىۋايەت قىلغان). يەنى مەيلى ئۆكتىچىلىكتە بولسۇن، ياكى ساڭا قىلىنغان تەڭسىزلىككە بولسۇن، چەكتىن ئاشمىغان ھالدا يولىدا ۋە توغرا يوسۇندىن چىقمىغان ئاساستا ئىنكاس قايتۇرۇشنى تەلىم بەرگەندۇر. بۇ شۇنى ئۇقتۇرۇپ بېرىدۇكى، بىراۋنىڭ ئادىمىيەتسىزلىكى سېنىڭمۇ ئادىمىيلىكتىن چىقىپ تۇرۇپ يول تۇتۇشۇڭنى دۇرۇس قىلمايدۇ. قارشى تەرەپنىڭ ئادىمىيلىكىدىكى نۇقسانلىققا قاراپ كىشىنىڭمۇ ئادىمىيلىكتىن چىقىپ تۇرۇپ مۇئامىلە قىلىشى مەسىلىنى توغرا بىر تەرەپ قىلىش جۈملىسىدىن ئەمەستۇر. شۇنىڭدەك بۇ يەنە ئادىمىيلىكى تىرىك بىر مۇسۇلماننىڭ ئادىمىيلىكى ئۆلگەن بىرىلىرىدىن پەرقلىنىپ تۇرىدىغان تەرەپلىرىدىن بىرىدۇر. مۇنداقچە ئېيتقاندا، مەسىلىگە پەرقىنى ۋە مۇسۇلمانلىق كىشىلىكىنى يوقىتىپ قويمىغان ئاساستا ئاڭلىقلىق بىلەن يۈزلىنىش مەلۇم مەنىدىن مەردلىك ئەخلاقىنىڭ ئىجتىمائىي توپتا ھېلىھەم تىرىك ئىكەنلىكىنى، يىمىرىلمىگەنلىكىنى، ھەقنى ھەق، ناھەق ناھەق دېيىشتە پاكىت ۋە دەلىل ئاساسىدا يول تۇتۇشنى پىرىنسىپ قىلىدىغان ئادالەتپەرۋەرلىك روھىنىڭ كوللېكتىپ ئاڭدىن كۆتۈرلۈپ كەتمىگەنلىكىنى ئىپادىلەيدىغان تۇتۇم ۋە پوزىتسىيەلەر جۈملىسىدىندۇر. پاكىتى پۇت تىرەپ تۇرالمايدىغان، قورساق ئۇرۇشلىرىنى يېغىپ تۆشەپ ھېسسىيات ئوۋلايدىغان ۋە دەلىللەنمىگەن بىر ئىددىئالارغا رام بولۇپ دەرھال ئاتاكىغا ئۆتۈپ شەخسىيەتكە تېگىشلەر، ياكى دەۋاگەرنىڭ پەرەز ۋە تەخمىندىن ھالقىمايدىغان ئىددىئالىرىغىلا قۇلاق سېلىپ تۇرۇپ ھاياجانلىنىپ كېتىشلەر، ئۆزىنىڭ يىغىلىپ قالغان قورساق كۆپىكىگە ماس كەلگەنلىكى ئۈچۈنلا ئۇنىڭ تەڭكەشچىسى بولۇشلار ئەمەلىيەتتە كىشىلىك خاراكتېرنى قايسى دەرىجىدە بولغىسا، ئوخشاشلا پۇرسەتپەرەسلىك قىلىپ مەسىلىنى ئۆزىنىڭ سىياسىي ياكى ئۆكتىچىلىك ئويۇنلىرىغا سۇيىئىستېمال قىلىشلارمۇ بىر تۈرلۈك مەردلىك ۋە مۇرۇۋۋەت كىرىزىسىگە يول ئاچىدىغان تۇتۇملاردىندۇر.\n\nمەسىلە شۇكى، شەخىس ئاچچىغىدا تەلۋىلىك قىلىپ قېلىشى، ھەق - ھوقۇقى تاجاۋۇزغا ياكى زىيان - زەخمەتكە ئۇچرىشى سەۋەبلىك بەزى چەكتىن ئاشۇرۇشلارغا تۇتۇنۇشى تامامەن مۇمكىن. بۇ ئۇنىڭ پىسخىكىسىدىكى، بېشىغا كەلگەن پالاكەتكە قايسى دەرىجىدە سوغۇققان مۇئامىلە قىلالايدىغانلىقىغا چېتىلىدىغان مەسىلە. لېكىن ئۇنىڭ بىراۋدىن ئازار يېگەنلىكى، ئۇۋالچىلىق تارتقانلىقى ئۇنىڭ ھەممە ئىددىئالىرىنىڭ راست ۋە ئەمەلىيەت بولۇشىنى تەستىقلاش ئۈچۈن يېتەرسىزدۇر. ئەگەر بىرى تەرىپىدىن ئۆزىگە يەتكەن ماددىي ئەزىيەتنىڭ بەدىلى ئەزىيەت بەرگۈچى بىلەن قانۇنىي ھېساب كىتاب قىلىش بولماستىن، ئەكسىچە ئىشنىڭ خاراكتېرى بىردىنلا ئاساسسىز دەۋالار، ياپتى ئۇچۇرلارنى دەستەك قىلىپ تەشكىلاتنى ۋەقە تۇغدۇرۇشقا كۈشكۈرتۈش، ئادەم زەخمىلەندۈرۈشكە بۇيرۇق سوقۇش بىلەن ئەيىبلەشكە ئۆزگەرسە، ئىشنىڭ تەرەققىياتى جودا ئۇلغايتىشقا قاراپ ئىلگىرىلىسە، بۇنداق بىرلا تەرەپلىك ئىددىئالارنىڭ ئاقىۋىتى توپلۇمنىڭ روھىيىتىنى تەڭپۇڭسىزلاشتۇرۇشقا، خاتاغىمۇ توغرا ئۇسۇلدا تاقابىل تۇرۇش ئېڭىنى چالغىتىپ قالايمىقانچىلىققا ئېلىپ بارسا بولمايدۇ. شەخسلەر ئارىسىدىكى سۈركىلىشىش ۋە ئازارلىشىشلاردا خەلق رايىنى ئەتەي ئۆز ئىددىئاسىغا بۇراش ئارقىلىق ئۇلارنىڭ ھېسسىياتىنى ئويناشقا، مەسىلىنى تولۇقسىز ۋە پاكىتى تۇتمايدىغان ئىددىئالارغا جوراش ئارقىلىق ئۆچ ئېلىش تىپىدىكى خاھىشلارغا سۇيىئىستېمال قىلىنسا تېخىمۇ بولمايدۇ. بولۇپمۇ چىقىشىپ ئۆتكەندە كۆز يۇمماسلىققا تېگىشلىككىمۇ خوش غوجام بولۇشۇپ تەڭ لەپەر ئوينايدىغان، چىقىشالمىغان چاغدا بىردىنلا ئۆرۈلۈپ ئۆز مەسىلىسىنى بىر باھانىلەرگە چېتىپ تۇرۇپ «چاۋاڭنى چىتقا يايىمەن» شەكلىدىكى ئۇرۇشقاق خوتۇن تەرزىدىكى ماجېرالارغا ئايلاندۇرۇش، شەخىسنىڭ نەق مەيداندىكى تارتىشمىلارغا قارىتا قىززىق قانلىقتىن تۇغدۇرغان ناھەق ئادەم زىيانلاندۇرۇش ۋەقەسىنى ئاساسسىز ھېسسىي ئىددىئالارغا جوراپ كوللېكتىپلاشتۇرۇپ ھەق ناھەقنى ئاستىن ئۈستۈن قىلىش، مەسىلىگە زورىغا سىياسىي ئۆكتىچىلىكنى قىستۇرۇشقا زورۇقۇش، ئەسلىدىنلا بىر داستىخانداش بولۇشۇپ كەلگەن تىپلارنىڭ مۇناسىۋەت يىرىگلىكلىرىدىن پايدىلىنىپ ياكى شۇنى باھانە قىلىپ چىقارغان نىزالارغا پۇت-پاچاق ياساپ ۋەقەنىڭ جەريانى ۋە خاراكتېرىنى بۇرمىلاش ۋە خەلق رايىدىن ئۆزىگە ھىماتچى تىكلەپ مەقسەتكە يەتمەكچى بولۇشتەك مەرتلىككە زىت ھادىسىلەرنىڭ ئەۋج ئېلىشىغا، خەلقنىڭ زېھنىنى زورىغا مەشغۇل قىلىپ سۈنئىي كۈنتەرتىپ ياساپ ئويناشقا تېخىمۇ يول قويۇپ بولمايدۇ.\n\n**- بۇرھان مۇھەممەد**\n*2021-12-20*\n\n---\n\n### تۈنۈگۈن ئېلان قىلىنغان «مەردلىكنىڭ بازىرى كاساتلاشتىمۇ» ناملىق تېمىغا چۈشكەن، ئەمما غايىب قىلىۋېتىلگەن بىر تۈركۈم ئىنكاسلار ھەققىدە قىسقىچە ئىزاھات:\n\nمەلۇم بولغىنىدەك، مەزكۇر تېما ئېلان قىلىنغاندىن كېيىن بۇرھان ئۇلۇيول ئىسىملىك يولداش، تېمىغا قارشى نەچچە سائەتلەپ ئاۋارە قىلىشنى توختاتمىدى. مەزكۇر يولداشنى تېمىنىڭ چېتىشلىق ئوبيېكىتلىرىدىن بىرى بولغانلىقىنى نەزەردە تۇتۇپ مۇخاتەب ئېلىپ جاۋاب قايتۇرۇۋاتقاندا يېزىپ بولغان بەزى ئىنكاسىنى ئۆچۈرۈۋېلىپ گەپ يورغىلىتىشنى توختاتمىدى. قۇسۇق ئىچمەي تىل ھاقارەتسىز پىكىر قىلىش ئەسكەرتىلگەندە بولسا، مەن قۇسۇق ئىچمىدىم، ئۆزگەرتىۋالمىدىم دەپ تۇرۇپ تىل ھاقارەتنى كوچا تىل سەۋىيەسىگە چۈشۈرۈپ ئەسكىلىك قىلدى. تارتىشمغا بولالمىغاندا بولسا، يانچۇقچى لۈكچەكلەر تىلىدا ھاقارەت قىلىپ تەھدىدلەر بىلەن تېرە تاراقشىتىشنى داۋام قىلدى. سەن بىر زىيالىي تۇرۇپ ئانا تىلنى بۇلغىماي سەۋىيەلىك ياز دېسە، تولغىقى تۇتقان مېكىياندەك سەھىپىنى باشقا كىيىپ چىچاڭشىپ ھەر يەرنى بۇلغىماقچى بولۇپ تېخىمۇ قەبىھ تىللار بىلەن ھاقارەتنى كۈچەيتتى. نەتىجىدە بۇ دەرىجىدىكى ساپاسىز تىل ئىگىسىنى مۇخاتەب ئالمايدىغانلىقىمىزنى ئىپادىلىگىنىمىزدە، مەزكۇر كۆكەرمە ئۇششۇق بايقۇش ئۆزى قۇسقاننى پاك پاكىز سۈمۈرۈۋېلىپ غىمىسسىدە بولۇپ ئاغزى بۇرنىنى ئېيتىۋالىدىغان تەبىئىتىنى ئاشكارا قىلىپ توختاپتۇ. مۇنداقچە ئېيتقاندا، ئاپقۇرلاپ قۇسۇپ، كەينىدىن چېلەكلەپ قايتىدىن بىر يولىلا ئېچىۋېتىشتىن ئۇيالماپتۇ. \n\nشۇنداق قىلىپ مەزكۇر يولداش بولۇۋاتقان تارتىشمىلارغا كۆپچىلىكنىڭ ئورتاق گۇۋاھ بولۇشىدىن ئەندىكىپ گويا چاشقان يەپ كەينىدىن ئېغىزىنى يالاپ يۈرۈپمۇ بولسا ئېيتىۋېلىپ ھېچنېمە بولمىغاندەك كۆرۈنۈشكە ئۇرۇنىدىغان ئوغرى مۈشۈكنىڭ قىلىقىنى قىلىش ئارقىلىق ئەسلىدىكى ناچار تەبىئىتىنى، قالپاقلىق ساپاسىزلارنىڭ تىپىك ئوبرازىنى نامايان قىلدى. قوپال قىلىپ ئېيتقاندا ئەسلىدىنلا ئۆزىنىڭ تەنقىدكىمۇ ئەرزىمەيدىغان نائەھلى تەلۋە ئىكەنلىكىنى ئۆز قىلمىشى بىلەن ئاشكارىلاشتىن ئايانمىدى. ئاخىرى بېرىپ مەزكۇر يولداش خېمىرتۇرۇچىدىنلا ئەخلاقتىن يوقسۇن بىر تەلۋە ئىكەنلىكىنى سازايە قىلىشتىن ئۇيالمايلا قالماستىن، بارچە يېزىشقان ئىنكاسلارنى، ۋاقىت سەرپ قىلىپ دېيىشكەن دىيالوگلارنى، پولىمىك ۋە تاكاللىشىشلارنى يۇيۇۋېلىپ، ئۆزىنىڭ ئادىمىي ئەخلاقتىن چەتنىگەن بارچە ھاقارەتلىرىنى ئۆچۈرۈۋېلىپ «تىللاپ قاچارلىق» قىلدى. نەتىجىدە مەزكۇر يولداش بۇ قىلىقى ۋە قىلمىشى تۈپەيلى ھەدىستىكى مۇناپىقنىڭ سۈپەتلىرىدىن بىرى بولغان «بىراۋ بىلەن تۇتۇشۇپ قالغاندا ئېغىز بۇزارلىق قىلىدۇ»، دېگەن سۈپەتنى ۋايىغا يەتكۈزۈپ ئورۇنلاش ئارقىلىق تېخىمۇ نەزەردىن چۈشتى. \n\nشۈبھىسىزكى، بۇنداق تەلۋىلىكنىڭ دىياگنوزى روھىي كېسەللىك، چىدىماسلىق ۋە مەزكۇر مەردلىك تېمىسىدا ئۇچىغا چىققان نامەردلىكنى ئەڭ سۈپەتسىز ۋە ساپاسىز بىر شەكىلدە سادىر قىلىشتىن باشقا ئىش ئەمەستۇر. ئورتاداكى ھەقىقەت شۇ: مەزكۇر تېمىغا چۈشكەن ھېچبىر ئىنكاس ياكى دىيالوگ سەھىپە تەرىپىدىن ئۆچۈرۈلمىدى، بەلكى مەزكۇر يولداش دەيدىغان تىل ئاھانىتىنى دەۋېلىپ باشتىن ئاخىر ھەممە ئىنكاسلارنى ئۆزى ئۆچۈرۈۋالدى. شۇ قاتاردا سەھىپىمىز تەرىپىدىن قارشى تەرەپكە يازغان ئىنكاسلارمۇ، ئېتىرازلارغا قايتۇرغان جاۋابلارمۇ قوشۇپ يوق بولدى. ۋاقىپ بولۇنغاي!\n\nباشتىن كەچۈرگەن يۇقىرىقى تەجىرىبىلەرگە ئاساسەن سەھىپىمىز بۇ دەرىجىدە ساپاسىز ۋە ئەخلاق يوقسۇنى بىرىنى ئەسلا قارشى ئالمايدىغانلىقىنى بىلدۈرىدۇ. شۇنداقلا بۇنىڭدىن كېيىن سەھىپىدىكى ھەرقانداق بۇلۇڭ پۇشقاقتا مەزكۇر يولداش كۆرۈلۈپلا قالسا ئوغرى چاشقاننى قوغلىغاندەك قوغلىغاندەك قوغلاپ، ئىنكاس-يازمىلىرىنى سۈپۈرۈپ ماڭىدىغانلىقىنى جاكارلايدۇ.\n\n**ھۆرمەت بىلەن ئويغاقلار دۇنياسىدا-بۇرھان سەھىپىسى**"}
{"title": "مەتبۇئات ۋە ئۇنىڭ خىزمىتى", "author": "بۇرھان مۇھەممەد", "date": "1949-05-10", "tags": [], "content": "# مەتبۇئات ۋە ئۇنىڭ خىزمىتى\n\nمەتبۇئات مىللەتنى، بولۇپمۇ بىزدەك مېلى، جېنى، قېنى ۋە ئەركىنلىكى تالان - تاراجقا ئۇچرىغان، جاھالەت قاراڭغۇلۇقىدا يولىنى تاپالماي كەتكەن مەزلۇم ۋە ئاجىز مىللەتنى دۇنيادا يوق بولۇپ كېتىشتىن ساقلاپ قالالايدىغان غايەت زور بىر كۈچتۇر. بۇ كۈچنىڭ ساغلام تىمسالى بولغان «ئەرك» گېزىتى ئۈستىدىكى ئىقتىسادىي ۋە سىياسىي بېسىملىرىغا نىسبەتەن كۆز ئالدىدىكى مەسئۇلىيىتىنىڭ نەقەدەر چوڭىيىپ كېتىۋاتقانلىقىنى نەزەردە تۇتۇپ، نۆۋەتتە كۈندىلىك گېزىت قىلىپ چىقىرىش ۋەزىپىسىنى ئۆز ئۈستىگە ئالدى.\n\nيۇرتىمىزدا خەلقنىڭ مەيدانىنى ياقىلىغان، ھېچقانداق بىراۋنىڭ بويۇن تۇرۇقى ئاستىغا چۈشمىگەن، ھېچكىمگە بېقىنىپ قالمىغان ۋە ھەر ۋاقىت خەلق ئارىسىغا مىللىي ئاڭنى، مىللىي مەپكۇرىنى تارقاتقان «ئەرك» گېزىتى بۇ ئىككى - ئۈچ يىللىق ئۆمرىنى ئەتراپىنى قورشىۋالغان نادان ۋە مۇتەئەسسىپلەرگە قارشى كۈرەش قىلىش بىلەن ئۆتكۈزدى. مۇتەئەسسىپلەر بولسا، كۆپ ۋاقىتلاردا، خەلقنى «ئەرك» گېزىتىنى ئوقۇشتىن توستى. يۇشۇرۇن ئوقۇغانلارنى تەھدىد ئاستىغا ئالدى. شۇنداق بولسىمۇ «ئەرك» ھېچقاچان سوۋۇپ قالماستىن يىلدىن يىلغا ئىشىنى راۋاجلاندۇرۇپ ماڭدى.\n\n«ئەرك» گېزىتى ئادەتتىكى گېزىتلەرگە ئوخشاش پەقەت گېزىتچلىك قىلىش ئۈچۈنلا چىقىرىلىۋاتقان بىر گېزىت ئەمەس. بەلكى ئۇ بىر ئىنقىلابىي گېزىتتۇر. ئۆكتەبىر ئىنقىلابىنىڭ «ئېسكىرا» گېزىتىگە ئوخشاش يۇرتنىڭ مىللىي ئازادلىق ھەرىكىتىنىڭ تەشۋىقات قورالىدۇر. بۇ قورال ھەممىدىن قىيىن، ھەممىگە ئۇيغۇن ۋە ھەممىگە قۇۋۋەت بولغۇچى گېزىتتۇر.\n\nھەقىقىي گېزىت قارىغۇ مىللەتنىڭ كۆزىدۇر. ھەقىقىي گېزىت يول تاپالماي قالغان مىللەتنىڭ قىبلىنامىسىدۇر. بۇ دەۋر ئىلىم دەۋرى، مەدەنىيەت دەۋرى، شۇنداقلا مەسلەك - يول ئېتىبارى بىلەن سىياسەت دەۋرىدۇر. بۇنىڭدىن خەۋىرى بولمىغان ھەرقانداق يەر بولىدىكەن، دۇنيادا چىقىش يولى تاپالمايدۇ. ئەكسىچە مۇمكىن بولسا، قېنى كۆرۈپ باقساق بولىدۇ. تەۋەككۈل دەپ ئىلىمگە، ھۈنەرگە، سىياسەتكە تايانماي تۇرۇپ قارىغۇلارچە ھەرىكەت قىلىدىغان زامانلار ئەمدى كەلمەسكە كەتتى. بۈگۈنكى دۇنيادا چوڭ مەدەنىيەتكە ئىگە مىللەتلەر قوراللىق كۈرەش ئۈچۈن قورالى بىلەن ئىش كۆرمەكتە. ئارقىدا قالغان مەھكۇم، ئاجىز مىللەتلەر بولسا، ئازادلىق ھەرىكەتلىرىنى گېزىتچىلىككە، تەشۋىقاتقا تايىنىپ ئېلىپ بارماقتا.\n\nگېزىتچىلىك ۋە تەشۋىقاتچىلىق كېرەكتىن چىققان ئاجايىپ ئادەملەرنى بىر جايغا ئۇيۇشتۇرالايدىغان قورالدۇر. ئۇ يەنە شەخسىي ئاداۋەت ۋە شەخسىي مەنپەئەت تۈپەيلى بىر - بىرىگە زىت ھەرىكەت قىلىۋاتقان تارقاق ئىنسانلارنىمۇ ئورتاق مەنپەئەت ئاستىغا ئۇيۇشتۇرغۇچى ماگنىتتۇر.\n\nگەرچە يۇرتنىڭ سىياسىي ۋەزىيىتى ئېغىر بولسىمۇ، ئەمما ئىستىقبالى ناھايىتىمۇ پارلاق بولغان بۈگۈنكى كۈنلەردە مىللىي ئازادلىق ھەرىكىتىنىڭ ئارقىسىدا يۈرگەن ئادەملەرنىڭ تەشۋىقات جەھەتتىكى ۋەزىپىلىرى بارغانچە ئېغىرلىشىپ ماڭماقتا. بۇ ۋەزىپىدە ئاڭلىق ئادەملەر ئاز، ئاڭسىز ئادەملەر كۆپ. توسالغۇلار ئېغىر بىر ۋەزىيەت ھۆكۈم سۈرمەكتە.\n\n«ئەرك» بۈگۈنگە قەدەر خەلقىمىز تەرىپىدىن بەكمۇ ياقتۇرۇپ ئوقۇلۇپ كەلگەن، خەلقنىڭ چوڭقۇر مۇھەببىتى ئۇنىڭغا باغلانغان گېزىت ئىدى. بۇندىن كېيىنمۇ خەلقىمىزنىڭ مۇھەببىتى ۋە ياردىمى ئارتىپ ماڭغۇسى ھەمدە ھېچقانداق كۈچ بۇندىن كېيىن «ئەرك» نىڭ كەڭ تارقىلىشىنى توسۇپ قالالمىغۇسى.\n\nۋاقىت مۇتەئەسسىپلەر ئۈچۈن يىلدىن - يىلغا تارىيىپ، ئادالەتپەرۋەرلەر ئۈچۈن يىلدىن يىلغا كېڭېيىپ بارماقتا. شۇڭا مۇتەئەسسىپلەر بۇندىن كېيىن تولا پۇتلىكاشاڭ بولىمەن، دەپ ئاۋارە بولۇشمىسۇن! ۋاقىتنىڭ «ئەرك» تەرەپكە قاراپ ئېقىۋاتقانلىقىنى كۆرۈپ يەتسۇن ۋە ئىنسابقا كەلمىگەنلەر ئىنسابقا كەلسۇن!\n\nۋەتەن - مىللەتنىڭ مەنپەئەتى ئۈچۈن ئىشلەپ كېلىۋاتقان بۇ گېزىت ئەتراپىغا ھەممە بىرلىكتە ئۇيۇشايلى!\n\n**مەنبە:** «ئەرك گېزىتى»، 270 - سان، 1949 - يىل، 10 - ماي، مەخسۇس ماقالىسى.\n*ئۇيغۇرچىغا ئاغدۇرغۇچى: بۇرھان*\n\nمەنبە: **ئويغاقلار دۇنياسى سەھىپىسى**"}
{"title": "مەتبۇئاتچىلىقىمىز قەلەم ئىگىلىرىگە موھتاج", "author": "بۇرھان مۇھەممەد", "date": "1947-09-17", "tags": [], "content": "# مەتبۇئاتچىلىقىمىز قەلەم ئىگىلىرىگە موھتاج\n\nبۈگۈنكى 20 - ئەسىر دۇنياسىغا قاراپ باھا بەرگىنىمىزدە، دۇنيانىڭ بۇنچىلىك تەرەققىي قىلىشىغا گېزىتچىلىك، مەجمۇئەچىلىكتىن ئارتۇق پايدا كەلتۈرگەن نەرسە بولمىسا كېرەك. مۇشۇ خىل نۇقتىئىنەزەر ئاساسىدا دۇنيانىڭ پۈتۈن مەملىكەتلىرى مەجمۇئەچىلىك ئىشلىرىغا يەنىمۇ ئالاھىدە ئەھمىيەت بېرىپ كەلمەكتە. مەدەنىي مەملىكەتلەرنىڭ ئادەتتىكى شەھەرلىرىدىمۇ گېزىتلەر 10 — 100 گىچە مىليون - مىليون تىراژلىق بولۇپ بېسىلىپ تارقايدۇ. 10 — 20 لىگەن مەجمۇئەلەر نەشر قىلىنىدۇ. ھەتتا سائەتلىك گېزىتلار، ئەتىگەنلىك، كەچلىك گېزىتلار نەشر قىلىنىدۇ. بۇنىڭدىن مەدەنىي ئەللەردە گېزىت ۋە مەجمۇئەچىلىككە نەقەدەر ئەھمىيەت بېرىدىغانلىقىنى كۆرۈۋالغىلى بولىدۇ.\n\nبۇلا ئەمەس، بىر مەملىكەتتە گېزىت، مەجمۇئەلەر قانچە كۆپ بولسا، ئۇنىڭدىن پايدىلانغۇچىلارمۇ شۇنچە كۆپ بولىدۇ. مەدەنىي مەملىكەتلەردە گېزىت ۋە مەجمۇئەلەرنىڭ سانى قانچە كۆپ بولسا، ئىنتىزارلىق بىلەن كۈتىدىغان ئوقۇرمىنىمۇ شۇنچە كۆپ بولىدۇ. دېمەك، مەدەنىي مەملىكەتلەردە بىر تەرەپتىن سان - ساناقسىز گېزىتلەر نەشر قىلىنسا، يەنە بىر تەرەپتىن شۇ چىققان گېزىت، مەجمۇئەلەر خەلق ئاممىسىنى جەلپ قىلىپ ئۆزىگە تارتالايدۇ. بۇنىڭ سەۋەبىنى تەكشۈرگىنىمىزدە، قەلەم ئىگىلىرىنىڭ كۆپلىكى ۋە ئۇلارنىڭ يازغان ماقالىلىرىنىڭ كۈچلۈكلۈكى مەلۇم بولىدۇ. شۇنىڭ ئۈچۈن قانداقلىكى جايدا گېزىت - مەجمۇئەلەر چىقىدىكەن، چىقىشتىن بۇرۇن چوقۇم ئىلمىي جەھەتتىن كۆپلىگەن قەلەم ئىگىلىرىگە ئېھتىياج چۈشىدۇ. قەلەم ئىگىلىرى قانچە كۆپ بولسا، گېزىت - مەجمۇئەلەرنىڭ مەزمۇنى، سۈپىتىمۇ شۇنچە ياخشى بولىدۇ. ماقالىلەر قانچە ئىلمىيلەشسە، مەجمۇئە، گېزىتلەرمۇ شۇنچە مول - ھوسۇللۇق بولىدۇ.\n\nيۇرتىمىزدا، گېزىت، مەجمۇئەچىلىك ئىشلىرىغا قەدەم تاشلانغىلى خېلى يىللار بولدى. دەسلەپكى ۋاقىتلاردا گېزىت، مەجمۇئەلىرىمىز ئاز، قەلەم ئىگىلىرى كۆپ بولۇپ، گېزىتخانىلاردا ماقالىلەر نۆۋەت ساقلاپ تۇراتتى. ئەمدىلىكتە بولغاندا، گېزىت - مەجمۇئەچىلىك ئىشلىىرىمىز خېلى راۋاجلىنىپ كۆزگە كۆرۈندى. قىسقارتىپ ئېيتساق، يالغۇز ئۈرۈمچىنىڭ ئۆزىدە 10 غا يېقىن گېزىت ۋە مەجمۇئە ئورۇنلىرى بار. شۇغىنىسى بۇلارنىڭ ئۈستىدىن كۆز يۈگۈرتكەندە، مەزكۇر گېزىت ۋە مەجمۇئەلەرنىڭ مەزمۇنىدا ئانچە بەك چوڭ ئۆزگىرىشمۇ يوق.\n\nشۇ قاتاردا بىزنىڭ «ئالتاي» مەجمۇئەيىمىز ۋە ئۇنىڭغا قوشۇپ چىقىۋاتقان «ئەرك» گېزىتىمىزنىڭ مەزمۇنىدىمۇ ئانچە چوڭ ئۆزگىرىش يوق. بۇنى ئۈچىنچى خىل ئۇسۇلدا چۈشەندۈرگەن ۋاقتىمىزدا، گېزىت ۋە مەجمۇئەيىمىزدە چوڭقۇر ۋە ئىلمىيلەشكەن ماقالىلىرىمىز يوق دېيەرلىك.\n\nئۇنداقتا، ئالدىمىزغا مۇنداق بىر سوئال تاشلىنىدۇ: نېمە ئۈچۈن ئىلمىي ماقالىلەر يېزىلمايدۇ؟ ئىلمىي نەرسىلەر قەيەرگە كەتتى؟\n\nبۇنىڭغا جاۋاب بېرىدىغان بولساق، ئىلمىي ماقالىلەر ھېچ بىر يەرگە كەتكىنى يوق. بىزدە قەلەم ئىگىلىرى ناھايىتىمۇ ئاز. ھەتتا بار بولغان قەلەم ئىگىلىرىنىڭ كۆپچىلىكى ھۇرۇن. شۇنىڭ ئۈچۈن ئاز ساندا چىقىۋاتقان گېزىت، مەجمۇئەلەرمۇ ماقالىلەر بىلەن تەمىنلەنمەي قالىدۇ.\n\nبۈگۈنكى كۈندە بەش - ئونلىغان گېزىت، مەجمۇئەلەرنىڭ ماقالىلىرىنىمۇ تەمىنلەپ بولالمىساق، كېيىن بىزنىڭ گېزىت، مەجمۇئەچىلىك ئىشلىرىمىز راۋاج تېپىپ 100 — 200 چە بولغاندا قانداق قىلامىز؟ بۇ كۆرۈنۈش بۈگۈنكى مەتبۇئات ئاشىنالىرىنىڭ ناھايىتىمۇ چوڭ ئەندىشىسىدۇر. بۇنىڭ چوقۇم ئالدىنى ئېلىشىمىز لازىم.\n\nشۇ ۋەجىدىن ئالتاي نەشرىيات ئىدارىمىزمۇ ئۆزىنىڭ ئىقتىسادىي قىيىنچىلىقلىرىغا قارىماي، گېزىت، مەجمۇئەلىرىمىزگە بېسىلغان ماقالىلەرگە قەلەم ھەققى بېرىشنى بەلگىلىدى. بىزنىڭ ئىقتىسادىي شارائىتىمىز شۇنچە قىيىن بولسىمۇ، ئاساسىي مەقسىتىمىز گېزىت - مەجمۇئەلىرىمىزنى يەنە بىر قەدەر ئىلمىي پەللىگە كۆتۈرۈپ، خەلقىمىزنىڭ تەلىپىنى قانائەتلىنەرلىك بىر ھالغا كەلتۈرۈش ۋە خەلقىمىزنىڭ دىققىتىنى جەلپ قىلىشتۇر. بىز بۇ مۇكاپاتلاش ئۇسۇلى ئارقىلىق قەلەم ئىگىلىرىنى كۆپەيتەلىسەك، يۇرتىمىزدىكى پۈتكۈل مەتبۇئاتچىلىرىمىزغىمۇ پايدىسى تېگىدۇ. گېزىت - مەجمۇئەلىرىمىز قانچە مەزمۇنلۇق، قانچە مەنىلىك چىقسا، خەلقىمىزمۇ شۇنچە كۈچلۈك رىغبەت بىلەن باغلاپ پايدىلىنىدۇ ۋە پايدىسىنى كۆرىدۇ. مۇشۇ يول ئارقىلىق خەلقىمىزنىڭ بىلىم ئېلىشىغىمۇ كەڭ يول ئېچىلغان بولىدۇ.\n\nيۇرتىمىزدىكى پۈتكۈل قەلەم ئىگىلىرىنىڭ قۇۋۋەت - قابىلىيىتىنى كۈتۈپ تۇرۇۋاتقان مىللىي مەتبۇئاتىمىز ئۇشبۇ روھىي كۈچ بىلەن مەدەنىي مائارىپ ساھەسىدە بۈيۈك يېڭىلىقلارنى بەرپا قىلالايدۇ. شۇڭا ھەربىر قەلەم ئىگىسى بولغان زىيالىي بۈگۈنكى يېزىقچىلىق ساھەسىدىكى ئەركىنلىكىنى ۋە مەتبۇئات ھۆرلۈكىنى قەدىرلىمىكى لازىم.\n\nبىزنىڭ ھازىرقى مەتبۇئاتچىلىق ئىشلىرىمىز ماددىي جەھەتتىن مۇنداقلا تەرەققىي قىلىپ كەتسەيۇ، ئەمما ئىلمىي جەھەتتىن بۈگۈنكىدەك قىينىلىدىغان ئەھۋالدا بولساق، مەتبۇئاتچىلىق ئىشلىرىمىزنىڭ كېلەچەككە پۈتۈنلەي قاراڭغۇلاشتۇرۇپ قويغان بولىمىز. ئەگەر بىز ھازىرقى مەتبۇئاتچىلىقىمىزنى كېلەچەك ئەۋلادلىرىمىزغا قالدۇرۇشنى ئويلىساق، چوقۇم ھەربىر يۇرتدىشىمىز قولىغا قەلەم ئالمىقى  زۆرۈر.\n\n**مەنبە:** «ئەرك گېزىتى»، 81 - سان، 1947 - يىل، 17 - سېنتەبىر.\n*ئۇيغۇرچىغا ئاغدۇرغۇچى: بۇرھان مۇھەممەد*\n\n\nمەنبە: **ئويغاقلار دۇنياسى سەھىپىسى**"}
{"title": "نېمە ئۈچۈن «مەۋجۇتلۇق قورغىنىمىز تەھلىكىدە» دەيمىز؟ (كىرىش سۆز)", "author": "بۇرھان مۇھەممەد", "date": "Unknown", "tags": [], "content": "# نېمە ئۈچۈن «مەۋجۇتلۇق قورغىنىمىز تەھلىكىدە» دەيمىز؟\n**(كىرىش سۆز ئورنىدا)**\n\nتەپەككۇردىكى تۇرغۇنلۇق مەغلۇبىيەتنىڭ كۆرۈنۈپ كەلمەس ئاياغ تىۋىشلىرىدۇر. ئويغاقلىق غەلىبە يولىدىكى مۇھاپىزەتچىلىكدۇركى، ئۇنىڭ ئىشى نوقۇل سەگەك تۇرۇشلا ئەمەس، بەلكى ئۆزگىنىمۇ سەگىتىپ تۇرۇش، سىلكىتىش، غاپىللىقنى ئويغاقلىققا ئايلاندۇرۇشنىڭ يولىنى قىلىش ۋە مەغلۇبىيەتكە مەھكۇم بولماسلىقنىڭ چارىلىرى ئۈستىدە ئىزدىنىشتۇر. تارىخىي تەجرىبىلەر ئىسپاتلاپ تۇرۇپتۇكى، غەلىبە ۋە مەغلۇبىيەت پات - پات ئورۇن ئالماشتۇرۇپ، تەرەپلەر ئارا دەۋرى قىلىپ تۇرىدۇ. ئەبەدىي غالىبلىق ھېچبىر ۋاقىت ئىنسان ئەۋلادىنىڭ قولىغا تۇتقۇزۇلمىغان بولۇپ، غالىبىيەتچىنىڭ كۈنلەر ئۆتۈپ غەلىبە تىزگىنىنى تارتقۇزۇپ قويۇشى مۇمكىن بولغاندەك، مەغلۇبىيەتچىنىڭمۇ قەددىنى قايتا رۇسلىشى، يېقىلغان يېرىدىن قايتا دەس تۇرۇشى ۋە تىزگىننى ئۆز ئىلىكىگە قايتۇرۇپ ئېلىشى تامامەن مۇمكىن. قاچانكى غالىبىيەت مەغلۇبىيەتكە، مەغلۇبلۇق غالىبلىققا ئۆزگىرىدىكەن، چوقۇمكى بۇنىڭ ئارقىسىدا قانۇنىيەت، تەدبىر ۋە مۇئەييەن سەۋەب - نەتىجە ياتقان بولىدۇ. يەر يۈزىدە تەڭرىنىڭ ئۆزگەرمەس ۋە ئۆزگەرتكىلى بولمايدىغان قانۇنىيەتلىرىنىڭ بارلىقىنى جاكارلىغان بىر دىننىڭ ۋە ئۇنى ئاساس قىلىپ شەكىللەنگەن بۈيۈك بىر مەدەنىيەتنىڭ مەنسۇپلىرى بولۇش سۈپىتىمىز بىلەن مەغلۇبىيەتلىرىمىزنىڭ بۈگۈنكى تەرەققىياتىنىمۇ ئۇشبۇ يەر يۈزىدە يول قويۇلغان قانۇنىيەتلەردىن، ئىچكى ۋە تاشقى ئامىللاردىن ئايرىپ قارىغىلى بولمايدۇ.  دەرۋەقە بۇ يەردە غەلىبىگە ئېرىشتۈرگۈچى قانۇنىيەتلەر، مەغلۇبىيەتنى كەلتۈرۈپ چىقارغۇچى ئامىللار مەۋجۇت. غەلىبە قانۇنىيەتلىرى ۋە مەغلۇبىيەت ئامىللىرى مەۋجۇت ئىكەن، غەلىبىگە لايىقلىشىش ئۈچۈن ئالدى بىلەن مەغلۇبىيەتلەر ئۈستىدە ھەر تەرەپلىمە كۆزىتىش ئېلىپ بېرىش، ئويلىنىش، كەچمىش بىلەن سەمىمىي شەكىلدە يۈزلىشىش، ھېساب - كىتاب قىلىش ۋە غەلىبىگە تۇتاشقان يولغا توسۇق بولغۇچى ئىدىيەۋى ۋە ئەمەلىي مۈشكۈلاتلارغا تاقابىل تۇرۇش، زېھىن ۋە ھەرىكەتلەردىكى قايمۇقتۇرغۇچى پۇتلىكاشاڭلارنى بىر تەرەپ قىلىش زۆرۈر. چۈنكى، مەغلۇبىيەتنى كەلتۈرۈپ چىقىرىدىغان ئىچكى يوچۇقلار ئېتىلمەي تۇرۇپ غەلىبىگە ھۆددە قىلىش مۇمكىن ئەمەس. تارىخىي ساۋاقلاردىن مەلۇمكى، ھەقىقەت تۈگەل ئۆزىنىڭ ھەقىقەت بولۇش ئەۋزەللىكى بىلەن غەلىبە ئۈستۈنلۈكىنى ئىگىلىگەن ئەمەس. چوقۇمكى ئۇنى ئۈستۈنلۈككە ئىگە قىلىدىغان كۈچنىڭ شەكىللىنىشى، ئۇنى ھىمايە قىلغۇچى ئاۋانگارتلارنىڭ، ھەرقاچان ئۇنىڭ يولىدا كۈرەش قىلىدىغان پىداكارلارنىڭ بولۇشى شەرت. خۇددى شۇنىڭدەك ھەقىقەت ئەھلىگىمۇ ئۇنىڭ تۈگەل ھەقىقەت تەرەپدارى بولغانلىقى ئۈچۈنلا غەلىبە ئىگىسى بولىدىغانلىقى پۈتۈلگەن ئەمەس. بەلكى ئۇنىڭمۇ غەلىبە ئۈچۈن قانۇنىيەتلەر بويىچە ئىش كۆرۈشى، غەلىبىگە ئىگە قىلغۇچى ئامىللارنى ئىشقا ئاشۇرۇشى، مەغلۇبىيەتنى كەلتۈرۈپ چىقارغۇچى سەۋەبلەردىن تەلتۆكۈس ئېرىغدىلىشى لازىم. مۇنداقچە ئېيتقاندا، ئۆزىنىڭ ھەقىقەت تەرەپدارى بولغانلىقىغىلا تايىنىپ قالماستىن غەلىبە قانۇنىيەتلىرى بويىچە يول تۇتمىقى زۆرۈر.\n\nشۇ نەرسە ئايانكى، غەلىبە ۋە مەغلۇبىيەت ئوتتۇرىسىدىكى مۇناسىۋەت قانداقتۇر بويسۇنۇش ۋە بويسۇندۇرۇش شەكلىدىلا داۋاملىشىپ ماڭمايدۇ. بەلكى ئۇ غالىبتىمۇ، مەغلۇبىيەتچىدىمۇ مۇئەييەن بۇرۇلۇشلارغا يول ئاچىدۇ. بولۇپمۇ يېڭىلگۈچى توپتا مەغلۇبىيەتنىڭ پىسخىكىلىق ئاسارەت ۋە روھىي ئىزنالىرى مۇئەييەن تەرزدە ئىپادىلىنىپ تۇرىدۇ. خاراكتېرسىزلىشىش، ئۆزلۈك ئېڭى سۇسلاش، ئۆز خاسلىقلىرىدىن ۋاز كېچىش، ئەسلىدىن ياتلىشىش، تارىخىغا شۇم نەزەردە قاراش، كېلەچىكى ئۈستىدە ئويلىنىشقا جۈرئەتسىز بولۇش، غالىب كۈچكە بېقىنىش ۋە ئۇنىڭچە بولۇشقا ئىنتىلىش ئارقىلىق مەغلۇبىيەت دېغىنى يۇماقچى بولۇش، چارىسىزلىكىنى ئەسلىدىن ۋاز كېچىشنىڭ باھانىسى قىلىۋېلىش، شۇنداقلا ھەر دائىم باشقىنىڭ تەقلىدچىسى، ياتنىڭ ھەۋەسكارى بولۇش  ۋە بۇ ئارقىلىق ھال - ۋەزىيىتىنى ئۇلاردەك بولۇش بىلەن ياخشىلىماقچى بولۇش قاتارلىق روھىي تەييارتاپلىقلار، ئەخلاقىي ۋە مەنىۋى چۈشكۈنلۈكلەرنىڭ مەيدانغا كېلىشى بۇنىڭ تىپىك ئىپادىلىرىدىندۇر. بۇ نۇقتىلار مەشھۇر ئىسلام مۇتەپەككۇرى ۋە تارىخ پەيلاسوپى ئەللامە ئىبنى خەلدۇننىڭ: «مەغلۇپ توپتا غالىب توپقا دائىر ھەر تۈرلۈك تەقلىد قىلىش ھېرىسمەنلىكى باش كۆتۈرىدىغانلىقى» ھەققىدىكى مۇئەييەنلەشتۈرمىلىرىدە ئەكس ئەتتۈرۈلگەن بولۇپ، مەزكۇر نۇقتىئىنەزەرنى يەنە ھازىرقى زاماندىكى مەشھۇر مەدەنىيەتشۇناس ۋە تارىخ پەيلاسوپلىرىدىن ئارنولد تويىنبىمۇ قۇۋۋەتلىگەن. تويىنبى مەدەنىيەتلەرنىڭ مۇنقەرز بولۇشى ۋە تېز سۈرئەتتە ئاسسىمىلياتسىيەلىشىشىنىڭ نېگىز قىسمىدا تاشقى كۈچنىڭ زورىدىنمۇ بەكرەك ئىچكى يىمىرىلىش، روھىي تەسلىمچىلىك ياتقانلىقىنى ئىلگىرى سۈرگەن. ئۇنىڭ «مەدەنىيەتلەر ئۆلتۈرۈلۈشتىن ئەمەس، بەلكى ئۆلۈۋېلىش (ئىچكى يىمىرىلىش) تىن مۇنقەرز بولىدۇ» دېگەن مەشھۇر سۆزىمۇ مەزكۇر نۇقتىلارنى تەكىتلەيدۇ.\n\nدەرۋەقە، مۇستەملىكە ئاسارىتىدىن كېلىپ چىقىدىغان بۇ خىل تەسلىمچىلىك ۋە چېكىنىش ھادىسىلىرى مۇستەملىكىچى كۈچنىڭ سىستېمىلىق ئاسسىمىلياتسىيە قىلىش پىلانلىرىنى ئەمەلىيلەشتۈرۈشتە، ئىستېلا قىلىنغان زېمىننىڭ خەلقلىرىنى ئىستىگىنىچە ئىدارە قىلىش ۋە ئۇلارنى ئۆز مەقسەتلىرى ئۈچۈن خىزمەت قىلدۇرۇشتا، ھەمدە ئۇلارنى ئۆزلىرىنىڭ كۈتكەن يېرىدىن چىقىپ بېرىشكە ھېرىسمەنلەردىن قىلىپ  شەكىللەندۈرۈپ چىقىشتا ھۇجۇم نىشانى ۋە ئەڭ دەسلەپ قول سېلىش ئوبيېكتى بولۇپ كەلگەن. بۇ خىل يىمىرىلىش ۋە يېڭىۋاشتىن شەكىللەندۈرۈش ئۇرۇنىشى گويا ئىچكى ۋە تاشقى ماسلىشىشنىڭ ئاپىرىدىسى بولۇپ، شالغۇتلۇق ۋە ماڭقۇرتلۇق ۋەزىيەتلىرىنىڭ بارلىققا كېلىشى بۇ خىل ماسلىشىشنىڭ تەبىئىي جەريانى، قانۇنىيەتكە ئۇيغۇن نەتىجىسى بولغانىدى. بۇنداق ئوپېراتسىيەلەرگە دۇچ كەلگەن خەلق مەشھۇر مۇتەپەككۇر مالىك بىن نەبىينىڭ تەبىرى بويىچە مۇستەملىكىچى مىللەتنىڭ كۆچۈرۈلمە نۇسخىلىرىغا، «ئۆز سۈرىتىنى مۇستەملىكىچى غالىب كۈچنىڭ سىزىپ بەرگەن تەسۋىرىدىن تونۇيدىغان» ئاڭقاۋ خەلققە ئايلىنىپ كېتىدۇ.\n\nھەر مەدەنىيەتنىڭ ئۆزىگە خاس مەپكۇرىسى، تەپەككۇر شەكلى، ئەقلىيىتى، ئەنئەنىسى ۋە ياشام تەرزى بولىدۇ. ھەقىقەت شۇكى، ۋەتەننىڭ ئىشغالىدىن باشلاپ تاكى بۈگۈنگە قەدەر تاجاۋۇزچى كۈچنىڭ ئىزچىل سۈمۈرۈشى ئاستىدا بولۇشتەك ۋەزىيىتى بىزنى ئەۋلادمۇئەۋلاد چېكىندۈرسە چېكىندۈرىدۇكى، ئالغا باستۇرمىدى. ئۇلارنىڭ زەھەرلىك قولى تەگمىگەن تىلىمىز، كۈلتۈرىمىز، دىنىمىز، مەدەنىيىتىمىز ۋە ئۆرۈپ ئادەتلىرىمىز قالمىدى. مىللەتكە ئائىت مەھرەمىيەت سانىلىدىغان جىمىكى نەرسىمىز دەپسەندە قىلىنىپ كەلدى. ئۆزىمىزگە خاس دۇنيا تەسەۋۋۇرىمىز پارچىلىنىشىغا ئەگىشىپ پەرقلىق زېھنىيەت، پەرقلىق مەپكۇرىلىك جەمئىيەت  قاتلاملىرى شەكىللەندى، ئەجدادنىڭ ئىلمىي ۋە مەدەنىي مىراسلىرىغا قارا يۈزلۈك قىلىشنى زامانىۋىلىق بىلىدىغان شالغۇتلار ۋە كېسەل مەپكۇرىلىك ماڭقۇرتلار بارلىققا كەلدى. نەتىجىدە مۇستەملىكچىلەر ئاسارەتلىك دەۋرنىڭ ئارىلاشمىلىرىدىن پۈتكەن شالغۇت كىملىك يارىتىش، شۇنداقلا تۇغۇلغان تارىخىمىزدىن ئىلگىرىكى ئۆتمۈشىمىزنى خالىغانچە تەھرىرلەش، كېسىپ ئۇلاش، ئەسلىسىنى ئۆچۈرۈپ قايتىدىن ئويدۇرما تارىخ ياساپ چىقىش ئارقىلىق بىزنى ئەسلىمىزدىن يىراقلاشتۇردى. ئۆزلۈكىمىزگە ياتلاشتۇردى. ھەقىقىي مىللىي تارىخى بىلەن ئالاقىسى يوقتەك ياشايدىغان، قانداق تۈزۈم ياكى رېجىم پىچىلسا، شۇنىڭغا بويسۇنۇپ ياشاشتىن باشقا تاللىشى يوقلىقىغا چىن پۈتىدىغان «پادىلاشتۇرۇلغان جەمئىيەت» قىلىپ شەكىللەندۈرۈپ چىقىشتى. تەپەككۇر شەكلىمىز ئۆزگەردى، ئۆزىمىزگە خاس ئەقلىيەتتىن ئەسەر قالمىدى. ھايات مىزانىمىزنىڭ بۇزۇلۇشى، دۇنيا قارىشىمىزنىڭ پارچىلىنىشىغا ئەگىشىپ كىشىلىك خاراكتېرىمىزمۇ پۈچەكلىككە، سەركەشلىككە مايىللاشتى. مىللىي كەچمىشىمىزگە دائىر ھەقىقىي خاتىرىمىزنىڭ يۇيۇلىشىغا ئەگىشىپ، ئەس - خاتىرىمىز سۈنئىي كەچمىش ۋە ياسالما خاتىرىلەر قاينىمىغا غەرق بولۇشتىن قاچالمىدى. چىنلىقى بولمىغان سۈنئىي كەچمىشنىڭ خاتىرىمىزنى غەلدىغەشلەشتۈرۈۋېتىشى ۋە بۇنىڭدىن تۆرەلگەن زىددىيەتلىكلەردىن ئۆزىمىزنىڭ ئەسلى ۋەسلىنى تونالماس، تونۇغانلار بىلەن چىقىشالماس ھالغا كەلدۇق. ھەتتا باشقىلارنىڭ ياساپ تاڭغان تارىخىدىن باشقا ھەممىدىن گۇمانسىرايدىغان تەلۋە زېھنىيەتلەرمۇ كۆپىيىپ باردى. ئۆز ۋەتىنىنىڭ ئەسلى ئىسمىدىنمۇ ياتسىرايدىغان، ئۇنى تەلەپپۇز قىلىشنىمۇ خالىمايدىغان، ھەتتا ئۇنى ئۇنتۇپ مېڭىۋاتقان بىنورمال خەلق توپىنىڭ كۆپ سانلىقنى تەشكىل قىلغانلىق خەتىرى بىزنى بارسا كەلمەس تۇيۇق يولغا ھەيدەپ كەلدى. مانا بۇلارنىڭ ھەممىسى بۈگۈنكى تىراگېدىيەلەردە ئوتتۇرىغا چىققان تۈرلۈك ئىدىيەۋى ئاينىشلارغا، ئەمەلىي ھەرىكەتلەرنى ئۈنۈمسىزلەشتۈرگۈچى كىرىزىسلارغا كەڭ كۆلەمدە يول ئېچىپ، زېمىن ھازىرلاپ بەردى. نەتىجىدە قۇرئان تەبىرىدە ئېيتىلغىنىدەك، بىرلىشىپ قارشى تۇرۇش ۋاقتىدا بۆلۈنۈپ ئۆز ئارىلىرىدا بوغۇشۇشتەك پاسسىپ ۋەزىيەتنىڭ ئەڭ رېئال ئىپادىسى بولغان «ھەر توپ ئۆزىدە بارىنى تەنتەنە قىلىش بىلەن ئاۋارە بولۇش» تىن ئىبارەت قاششاقلىق ۋە غەپلەت ئالامەتلىرى گويا ئويغانغانلىقنىڭ، جانلانغانلىقنىڭ، ئەمەلىي ئىش قىلىۋاتقانلىقنىڭ ئىپادىلىرى سۈپىتىدە قارىلىدىغان غەلىتە ھالەت باش كۆتۈردى.\n\nئوقۇرمەنلەر  ھۇزۇرىغا سۇنۇلغان «مەۋجۇتلۇق قورغىنىمىز تەھلىكىدە» ناملىق پۇبلىستىك ماقالىلەر توپلىمى ئەنە شۇ بىنورماللىقلار ئارقىسىغا يوشۇرۇنغان ئاڭ - تەسەۋۋۇرىمىزغا سىگنال تەرىقىسىدە خىتاب قىلىدىغان، كۆنۈكۈپ كەتكەن قاتمال تەپەككۇر ئادىتىمىزدىن پەرقلىنىپ تۇرغۇرچى تەپەككۇر ئەندىزىلىرىنى نامايان قىلىشقا ئۇرۇنغان بولۇپ، ئەسەردە قايتىدىن ئويلىنىشىمىز زۆرۈر بولۇۋاتقان سەزگۈر تېمىلار، سىلكىنىشىمىزنى تەقەززا قىلىدىغان ئۆتكۈر مەسىلىلەر مۇھاكىمە قىلىنغان، سىياسەت، دىن، تارىخ، مەدەنىيەت، ۋە ئىجتىمائىيلىققا چېتىلىدىغان بىر قاتار رەڭدار مەسىلىلەر قەلەمگە ئېلىنغان. ئەسەر ئۆز نۆۋىتىدە ھەرىكەت مىزانىمىزنى توغرىلاشتا، مەۋجۇتلۇق قورغىنىمىزنىڭ سېپىل - قورغانلىرىنى مەزمۇتلاشتۇرۇشتا ئالدىن زېھنىمىزدە ئايدىڭلاشتۇرۇۋېتىشىمىز كېرەك بولغان بىر قاتار مۇھىم تېمىلار مۇزاكىرە قىلىنغان تەنقىدىي نەزەر مېۋىلىرى ۋە ئويغاق تەپەككۇر ھاسىلاتلىرىدۇر.\n\nئاخىرىدا ئەسەرنى روياپقا چىقىرىشقا مۇۋەپپەق قىلغان ئاللاھقا ھەمدۇسانا ئېيتىمەن. شۇنداقلا ئەسەرلىرىمنىڭ ۋۇجۇدقا كېلىشىگە يار يۈلەكتە بولغان، ھىممەت كۆرسەتكەن، سەمىمىي تەكلىپلىرىنى ئايىمىغان ھەمدە ئىزگۈ تىلەكلىرى بىلەن قوللاپ - قۇۋۋەتلىگەن بارلىق يارەنلەرگە، جۈملىدىن پىكىرلىرىمنىڭ قەدىردان ئوقۇرمەنلەر بىلەن يۈز كۆرۈشۈشىگە ۋەسىلە بولۇپ ئەجىر قىلغان مېھنەتكەش قېرىنداشلىرىمغا ئالىي ئېھتىرام ۋە تەشەككۈرۈمنى بىلدۈرىمەن.\n\n**- بۇرھان مۇھەممەد**"}
{"title": "مىللەت مۇجادىلىسىمۇ ياكى گۇرۇھ جېدىلىمۇ؟", "author": "بۇرھان مۇھەممەد", "date": "1949-03-16", "tags": [], "content": "# مىللەت مۇجادىلىسىمۇ ياكى گۇرۇھ جېدىلىمۇ؟\n\nھەر مىللەتنىڭ بېشىغا تۇيۇقسىز بىر پەيتتە ھايات ياكى مامات، قۇرتۇلۇش ياكى ئىنقىراز دەقىقىلىرى كېلىپ قالىدۇ. كۈنىمىزدە بۇنى «تارىخنىڭ بۇرۇلۇش نۇقتىسى» دەپ ئاتىشىمىز مۇمكىن. بۇ خىل دەقىقىنى سېزەلىگەن مىللەتلەر چاقماق تېزلىكىدە ھەر ئىشنى چوڭ بىر كۈچ ھاسىل قىلىش ئاساسىدا تەرتىپكە سېلىپ ماڭىدۇ. (بۇ بىلەن مەۋجۇتلۇقى ساقلىنىپ) ھايات قالىدۇ، قۇرتۇلىدۇ. ئەمما بۇ خىل دەقىقىلەرنى ئۆتمۈش تارىخىدەك غەپلەتتە ۋە سەفالەتتە، تۇيماستىن ۋە سەزمەستىن ئۆتكۈزگەن مىللەتلەر يا شۇ ھامان ياكى بولمىسا مەلۇم مەزگىل ئۆتۈپ مۇنقەرزلىككە يۈز تۇتىدۇ. دېمەك، بۇ خىل دەقىقىلەر مىللەت تارىخىدىكى بىر بۇرۇلۇش باسقۇچىدۇر. بۈگۈنكى دۇنيادا ھۆر ۋە مۇستەقىل ياشاۋاتقان بىر قىسىم مىللەتلەر مەزكۇر قىسقا مەزگىلنىڭ ئەھمىيىتىنى چۈشىنىپ، ھەر ساھەدە چوڭ بىر تەنزىمات (سىستېمىلىشىش) ۋە ئىسلاھاتلارنى ئېلىپ بېرىپ ئامان قالغان بولسا، خورلۇق ۋە ئەسىرلىكتە ياشاۋاتقان بىر قىسىم مىللەتلەر ھەر دەۋرىنى ۋە ھەر دەقىقىسىنى غەپلەتتە ئۆتكۈزۈۋەتكەن ۋە ئاقىۋەت مۇنقەرزلىك بويۇنتۇرۇقىغا تۇتۇلغاندۇر.\n\n(شەرقىي) تۈركىستان نۆۋەتتە دەل مۇشۇ خىل باسقۇچنى باشتىن كەچۈرمەكتە. يا قۇرتۇلۇپ ياشايمىز، يا يۇتۇلۇپ تۈگەيمىز. بۇنى تارىخ بەلگىلىگۈسى. بىز بۇنى  بۈگۈن بەلگىلىيەلمەيمىز. چۈنكى ئىستىقبالىمىز زېھنىمىز ۋە چۈشەنچىلىرىمىزدە نەقەدەر قاراڭغۇ بولغان بولسا، ئىستىقبالىمىز ئۈچۈن بىر بۇرۇلۇش ياسايدىغان بۈگۈنكى تارىخىي پۇرسەتلىرىمىزمۇ ئوخشاشلا قاراڭغۇلۇقتا، ئېغىر دەرىجىدە غەپلەتتە ۋە ئىھمالكارلىق (پەرۋاسىزلىق) تا ئۆتمەكتە.\n\nقانمۇ تۆكتۇق، ئىنقىلابمۇ قىلدۇق. بىر ئەمەس، بىر نەچچە قېتىم قىلدۇق. لېكىن زۇلۇمغا، ئاسارەتكە قارشى مىللىي تىرەنىشلەرنىڭ ھەر قېتىم بىزگە قالدۇرۇپ كەتكىنى پەقەتلا ئاچچىق ۋە بەكلا ئاچچىق ساۋاقلاردىن ئىبارەت بولدى.\n\nبىلىمىزكى، بۇ قانلىق ساۋاقلار بىزگە قوراللىق ۋە قانلىق ئىسيان كۆتۈرۈش بىلەنلا ھېچ غايىگە ئېرىشىپ بولالمايدىغانلىقىمىزنى ئۆگەتتى. ئىشىنەيلىكى، مىللىتىمىزنى ھەر تەرەپتىن باغلاپ، قىمىرلاشقىمۇ ماجالىنى قويمىغان ماددىي ئاسارەتتىن تاشقىرى روھىمىزنى ئۇخلىتىۋاتقان مەنىۋى ئاسارەت ئورتادا تۇرۇپتۇ. مىللەتنى بۇ مەنىۋى قۇللۇقتىن ئازاد قىلماي تۇرۇپ قىلغان ھەربىر ھەرىكىتىمىز ھېچ نەتىجە بەرمىدى ۋە بەرمىگۈسى. دەرۋەقە، بۈگۈنكى ئېچىنىشلىق ئەھۋالىمىزغا نىسبەتەن مىللەتنىڭ مەنىۋى قۇرتۇلۇشىغا خىزمەت قىلمايدىغان ھەرقانداق بىر جەريان ھېچبىر ماھىيەتكە ئىگە بولالمايدۇ. ماھىيەتكە ئىگە بولالمىغان ئىكەن، بىرەر پايدىمۇ ئېلىپ كېلەلمەيدۇ.\n\nچۈشىنىپ يېتىلدىكى، بۈگۈنكى ئەڭ چوڭ ۋەزىپە مىللەتنى مەنىۋى ئاسارەتتىن قۇتۇلدۇرۇشتۇر. تارىخىمىزدا بىر بۇرۇلۇش ھاسىل قىلىدىغان بۈگۈنكى بۇ دەۋر بىزگە ئۇشبۇ ۋەزىپىنى تاپشۇرغان ئىكەن، كېلەچەك ئەۋلاد ئەلۋەتتە بۈگۈنكى بۇ ۋەزىپىنىڭ مىۋىسىنى كۈتىدۇ.\n\nدېمەك، بۇنداق بىر دەۋردە ياشاۋاتقان ھەربىر كىشىنىڭ، ھەرىكەت ۋە پائالىيەت ئېلىپ بېرىۋاتقان ھەربىر شەخسنىڭ بىر ۋەزىپىسى، تېخىمۇ توغرا قىلىپ ئېيتساق، بىر مىللىي بۇرچى بار. ئىش ئادەملىرى يۇرتنىڭ تەرەققىياتى ۋە ئالغا بېسىشىنىڭ كويىغا كىرىشى، ئىلىم ئەھلىلىرى بولسا، كۆپچىلىكنى ئاقارتىش، بىلىم تارقىتىش يولىدا قولىدىن كەلگەنچە ئىش قىلىشى لازىم. مەتبۇئات ۋە مەتبۇئاتچىلارمۇ ئومۇمنىڭ دەرد – ئەھۋالىغا، پىكرى ۋە چۈشەنچىسىگە تەرجىمان بولۇشى كېرەك. ھەر كىم ئۆز ساھەسىدىلا، ئۆز غېمى ۋە ئۆز غايىسى ئۈچۈنلا ئىشلەپ، سۆزلەپ كېتىۋەرگەن تەقدىردە، بۇنىڭدىن كېلىپ چىقىدىغان نەتىجە مىللىي مۇجادىلىنى ئۇنتۇپ، گۇرۇھ جېدىلى تۇغدۇرۇشتىن باشقا ئىش بولمايدۇ.\n\nمىللەت ۋە يۇرت – ۋەتەن داۋاسىنى ھەل قىلىش ئورنىغا ئۆز ئارا بوغۇشۇشلار، پارتىيە ياكى گۇرۇھ پىروپاگاندالىرىنى بازارغا سېلىشلارمۇ بىزچە بولغاندا، مەنىۋى ئاسارەتتۇر. ئەجەبا بىز كىم ئۈچۈن مىللەتنى ۋە خەلقنى قۇربان قىلىپ بېرىۋاتىمىز؟ كىملەرنىڭ مەنپەئەتى ئۈچۈن مۇنبەردە ۋەز ئوقۇۋاتىمىز ۋە كىملەرنىڭ پايدىسى ئۈچۈن مىللەتنىڭ مەنىۋىيىتىنى ئەسىر قىلىپ تۇتۇپ بەرمەكچى بولۇۋاتىمىز؟ ئالدى بىلەن بۇلارنى ئويلاش لازىم.\n\nبۈگۈن يۇرتقا ۋە خەلققە خىزمەت قىلىمەن، يۇرتنىڭ ۋە خەلقنىڭ بەخت – سائادىتىنى كۆزلەيمەن، دەپ ئوتتۇرىغا چىققان ھەرقانداق ئىنسان بۇ ئۇلۇغ يولدا ھېچ نەرسىنىڭ يۈز – خاتىرىسىنى قىلماسلىقى، ئىمكانىيىتىنىڭ يېتىشىچە پىداكارلىق كۆرسىتىشى لازىم. مەيلى ئېغىزىدا، مەيلى كۆڭلىدە بولسۇن، «خەلق»، «يۇرت – ۋەتەن» دەۋاتقان ھەرقانداق بىر شەخس بۇ ئۇلۇغ يولدا بىرەر گۇرۇھنىڭ، ياكى بىرەر ئېقىمنىڭ دائىرىسىدە سولىنىپ قالسا، مىللەتنىڭ ئارزۇسى ۋە چۈشەنچىسىنى نۇقتىمۇنۇقتا ھالىتىدە بىلمىسە، ئۇ چاغدا خەلق باشقا بىر يەردە قالغان بولىدۇ. خەلق دېگىنىمىز سىياسىي، ئىقتىسادىي، ئىجتىمائىي ۋە ھوقۇقىي جەھەتلەردىن بىرەر پەرق كۈتمىگەن، تۈرلۈك كەسىپ، تۈرلۈك جىنس ۋە تۈرلۈك مەسلەك – ئېقىمدىكى توپلۇقلاردۇر. خەلقپەرۋەر بولۇشنى خالىغان ھەربىر كىشى ئالدى بىلەن پۈتكۈل مەنىۋىياتى ھەمدە بىر پۈتۈن مەۋجۇدىيىتى بىلەن ئۇشبۇ ئىنسانلار توپىنىڭ (خەلق) نىڭ چۈشەنچىسىنى ئۆزىدە مۇھاپىزەت قىلغىنىدەك، ئۇلارنىڭ خۇسۇسىيەتلىرى (مىللەنىڭ مەنىۋى خاسلىقلىرى) غىمۇ ئىگە بولۇشى لازىم. بۈگۈنكى مىللىي مۇجادەلە مانا بۇ ئاساستا بولغاندىلا، ئۆز ئىستىقامىتىنى (توغرا يولىنى) تاپقان بولىدۇ. بىر گۇرۇھقا مەنسۇپ بولۇپ، ئەمما چۈشەنچىسى تار بولغان ۋە ھەرقانداق مەسىلىگە بىرەر گۇرۇھنىڭ ھۆكمى بويىچە مۇئامىلە قىلىدىغان بىر «خەلقچى» ئەمەلىيەتتە ئۆزىنىڭ گۇرۇھۋاز ئىكەنلىكىنى ئاشكارا قىلىپ قويغان بولىدۇ. بۇنداق گۇرۇھۋازلارنىڭ قىلغان ئىش – ھەرىكىتى مىللەت ۋە ۋەتەن دەۋاسىنى ئەمەس، شەخسىيەت ۋە گۇرۇھ غوۋغاسىنى تۇغدۇرغۇسىدۇر.\n\nخوش، بۇ توغرىدا بىزنىڭ تۇتماقچى ۋە قىلماقچى بولغانلىرىمىز مىللەت مۇجادىلىسىمۇ ياكى گۇرۇھ جېدىلىمۇ؟\n\nبۇ تۈگۈننى يېشىش ئۈچۈن شۇنى ئەستە تۇتۇش كېرەككى، (شەرقىي) تۈركىستان خەلقىنىڭ ئارزۇسىغا، چۈشەنچىسىگە ۋە پىكىر – ئىدىيەسىگە ھېچ قانداق بىر گۇرۇھ ۋە ھېچ قانداق بىر تەرەپ ۋەكىللىك قىلالمايدۇ. خەلق ئۈچۈن ئىشلىمەكچى بولغان ھەربىر خەلقچى ئەمەلىيەتتە مۇستەقىل بولغان ۋە مەھدۇد بولمىغان (مەلۇم بىر تەرەپ ياكى ئېقىمنىڭ بويۇنتۇرۇقىغا كىرىپ قالمىغان) ئۇشبۇ مەنىۋى مەنبەنىڭ بىر مەھسۇلى ۋەيا بىر تامچىسى بولالىغاندا، ئاندىن ئۇنىڭ جىمى ھەرىكىتى مىللىي ۋە ئومۇمىي بىر ماھىيەتكە ئىگە بولالايدۇ. بۇنداق ئەھۋالدا بىرەر گۇرۇھ، بىرەر سىنىپ ياكى بىرەر ئېقىم – مەسلەك غوۋغالىرىنىڭ تۇغۇلۇشىنى كۆرۈشكىمۇ ئىمكانىيەت قالمايدۇ.\n\nئەڭ ئاخىرىدا شۇ مۇھاكىمە ۋە مۇلاھىزىنى ئوتتۇرىغا تاشلايمىزكى، بىزنىڭ تۇتۇپ ماڭماقچى بولغىنىمىز مىللەت مۇجادىلىسىدۇر، گۇرۇھ جېدىلى ئەمەس. ھېچبىر گۇرۇھ خەلققە ۋەكىللىك قىلالمايدۇ. چۈنكى خەلقنىڭ پىكرى ۋە چۈشەنچىسى مەھدۇد ئەمەس، بەلكى مۇستەقىلدۇر.\n\n**مەنبە:** «ئەرك گېزىتى»، 252 - سان، 1949 - يىل، 16 - مارت.\n*ئۇيغۇرچىغا ئاغدۇرغۇچى: بۇرھان*\n\nمەنبە: **ئويغاقلار دۇنياسى سەھىپىسى**"}
{"title": "مىللەت زۇلۇم ئاستىدا ئەمەس، قىرغىنچىلىقتا...", "author": "بۇرھان مۇھەممەد", "date": "Unknown", "tags": [], "content": "# مىللەت زۇلۇم ئاستىدا ئەمەس، قىرغىنچىلىقتا...\n\nبۈگۈنكى سىياسىي دەۋانىڭ تەرەققىيات ۋە باسقۇچلىرىدىن كۆرۈنۈپ تۇرغىنىدەك، يىللاردىن بىرى «دەۋانى ئاڭلىتىش» ماركىسى ئاستىدا قىلىنىۋاتقان تىرىشچانلىقلار ۋە بۇ ماركىنى تىكلەش ئۈچۈن خاھ سىياسىي پىرىنسىپنى قۇربان قىلىش، خاھ دەۋا غايىسىدىن چەتنەپ كېتىشكە ئوخشاش تۈرلۈك يۇمىلاق تاۋۇزلۇقلار يۈز بېرىپ تۇردى. ھەر تۈرلۈك يۇمىلاق تاۋۇزلۇق، ئىككى يۈزلىمىلىكنىڭ دومىلىشى ۋە زامان - زامان پاش بولۇشى بىلەن بىرلىكتە، دۇنيانى بارمىقىدا ئوينىتىۋاتقان كۈچلۈكلەرنىڭ دىققەت ئېتىبارىنى قازىنىش، ياردىمىنى قولغا كەلتۈرۈش داۋراڭلىرى مىللىي دەۋانىڭ ئۇتۇق - نەتىجىسىنىڭ دەۋا پىرىنسىپلىرىنى چەيلەتكۈزمەسلىكتە ئەمەلگە ئاشىدىغانلىقىغا چىن پۈتكەن، مىللىي غايىنىڭ بەدەل ۋە ساباتلىقتا ئىشقا ئاشىدىغانلىقىغا ئىشەنگەن ھەقىقەتپەرۋەرلەرنىڭ يولىغا تىكەن بولۇشتىن باشقا ئۈنۈم قازىنالماي كەلدى. غايە - پىرىنسىپىنى چەيلەپ تۇرۇپ ئەمەلگە ئاشۇرغان شاخچە ئۇتۇق ياكى ۋاقىتلىق ئۈنۈملەرنىڭ مىللىي مۇستەقىللىق ۋە مىللىي مەپكۇرىنىڭ بۇلغىنىشىغا ئېلىپ بارىدىغانلىقىغا دىققەت تارتقان مەزكۇر ھەقىقەتپەرۋەرلەرنىڭ، بۇنداق قولاي ۋاز كېچىپ بېرىش ۋە كۆز يۇمۇپ بېرىشلەرنىڭ مىللەتكە ئىگە چىقىش نىيىتى بار سىياسىي كۈچلەرنىڭ دادىللىقىنى سۇسلىتىپ، ئەكسىچە ئۇلارنىڭ پايتىمىسىغا ئايلىنىش، ئويۇنچۇقى قاتارىدا مۇئامىلە قىلىشىغا ئۇچراشتەك بىر خورلۇقنى كۆتۈرۈپ يۈرۈشكە ئېلىپ بارىدىغانلىقى ھەققىدىكى ئاگاھلاندۇرۇشى نېمىشقىدۇر كۆرۈنمەس تەشۋىقات ۋە غايىبانە ئىقتىسادىي دەستەكلىرى ئۈزۈلمەي كەلگەن، جاھان ئىقتىسادى كىرىزىسقا پېتىپ ئورنىدىن قوپقۇسىز بوھران ياشىسىمۇ، يىللاپ بىرەر قېتىم بوھران دېگۈدەك ئارقا سەپ تەمىنات كىرىزىسى ياشىغانلىقى كۆرۈلمىگەن بۇ داۋراڭپەرەس «دەۋا»چىلار تەرىپىدىن نەزەرگە ئېلىنماي كەلدى. ئەكسىچە قاتمال ئاڭلىرى ئۇيۇلتاشتەك قېتىپ كەتكەن بۇ داۋراڭچىلارنىڭ «زۇلۇمنى ئاڭلىتىش» ئارقىلىق دۇنيانى ئويغىتىپ ئۇلارنىڭ نەزىرىنى ۋەتەنگە جەلپ قىلدۇرۇشتىن ئىبارەت «بۈيۈك ئارزۇسى» مىللىي دەۋانىڭ نەچچە ئون يىلىنى ئېلىش بەدىلىگە داۋاملىشىپ تۇردى. \n\nسىياسىي پىرىنسىپ ۋە غايىنىڭ پايخان بولۇشىغا كۆز يۇمۇش بەدىلىگە «زۇلۇمنى جاھانغا ئاڭلىتىش» نامىدىكى ئېلان، رېكلاملىرىنى بازار تاپقۇزۇشنىڭ مۇھىملىقىغا مەپتۇن بولغان بۇ داۋراڭچى توپ دەرۋەقە ھەر تۈرلۈك قوللاشنى قولغا كەلتۈرۈپ، ھەر تۈرلۈك غەلدىغەشلىكلەرنى باشتىن كەچۈرۈشتىن، ھەتتا ئۆيدە بىر خىل، تالادا بىر خىل، يىغىندا بىر خىل، ئىشخانىدا بىر خىل پوزىتسىيە تۇتۇشتەك ئادەمدىن مايمۇنغا ئايلانغىلى بولىدىغان نېمە خاراكتېر بولسا، ئۇنى قىلىشتا تەۋرىمەي كەلدى. «كېسەلنى يوشۇرساڭ ئۆلۈمى ئاشكارا» دېگەندەك مەسىلىنىڭ نېگىزى ئۈستىدە ئىزدىنىشتىن، پۈتكۈل بالا - قازالارنىڭ كېلىپ چىقىشىغا سەۋەب بولۇۋاتقان تۈپ كېسەلنى داۋالاشقا تۇتۇنماستىن، ھەر ۋاقىت شاخچە تېمىلار، كېسەلنىڭ ئۆزى ئەمەس، بەلكى ئالامەتلىرىنى تۈپكى مەسىلە قىلىپ بازارغا ئېلىپ چىقىشقا تۆرەلگەن بۇ داۋراڭپەرەس دەۋاچىلىق نەتىجىدە ۋەتەننىڭ ئازاب ئوقۇبەتلىك كۈنلىرىدە ھېچبىر ئېتىبارغا ئېلىنمايدىغان، مىللەتنىڭ ئۆلۈم كۆرۈۋاتقان كۈنلىرىدە دۈشمەن تەرىپىدىن ھېسابقا ئېلىنىپ تۇرۇپ قەدەم ئېلىنىدىغان ھەقىقىي مەنىدىكى نوپۇزنى ھېچ تىكلىيەلمەي بۈگۈنگە ئۇلاشتى. ئەڭ بىمەنە تەرىپى مىللەت دەل قەتلىئام قىلىنىش ۋەزىيىتىگە ئۇدۇل كەلگەن زامانلاردا شۇنچە يىللاپ تىكلىگەن سۈنئىي ئوبرازنىڭمۇ بىر تىيىنلىقىنى يوققا چىقىرىدىغان بۆلۈنۈش دىرامىسىنى ئويناش ئارقىلىق يوقنىڭ ئورنىدىكى ئوبرازىنى ئوۋلاپ يۈرۈپمۇ مىدىرلاتقىلى بولمايدىغان كارغا كەلمەس بىر نەرسىگە ئايلاندۇرۇپ قويۇشتى. قەتلىئام ئوپېراتسىيەسى باشلانغاندا بولسا، داۋراڭپەرەسلەر توپىنىڭ قىلىدىغان ئىشى مەسىلىگە شەرتسىز ھالدا قىرغىنچىلىق، قەتلىئام دىياگنوزى بېكىتىش ئارقىلىق بىر پىكىر يارىتىش، قوزغىلىش شەكىللەندۈرۈش ئۇياقتا تۇرسۇن، ئاغزىنىڭ ھورىدىن خەۋەر يارىتىشتىن باشقىغا كارغا كەلمەيدىغان كىشىلىك ھوقۇقچىلىق ئىشخانىلىرىدىن كۆرۈشۈش ئۆچرىتى ئېلىش بىلەن، ئۇلارنىڭ ئۇيغۇرلار ھەققىدە نېمە دەيدىغانلىقىنى كۈندىلىك خەۋەر بىلەن ۋاقىپلاندۇرۇش، يىللاردىن داۋاملاشتۇرۇپ كېلىۋاتقان مەۋسۇم ۋە مۇناسىۋەتلەردىكى نامايىش ئەنئەنىسىنى ئۈزۈپ قويماسلىق بىلەن كۆزگە چېلىقىپ كەلدى. نە ۋەتەننىڭ يارارىغا ئەسقاتىدىغان تەشكىللىك خىزمەت، نە مىللەتنى قوزغايدىغان بىرەر قوزغىلىش ئىدىيەسى بارلىققا كەلتۈرگىنى كۆرۈلمىدى. ئەكسىچە زۇلۇمغا قارشى ھەرىكەتلەردە ئاۋانگارت ياشلار، يېڭى - يېڭى ئاكتىۋىستلارنىڭ ئوتتۇرىغا چىقىشى ئۇلارنى ھودۇقتۇردى. ئوتتۇرىغا تۆكۈلگەن ئىدىيە ئىسلاھاتى ۋە دەۋانى يېڭىچە سىياسىي سىستېمىغا كۆچۈرۈپ يېڭىلاش  ( update قىلىش) چاقىرىقلىرى تاشقى كۆرۈنۈشتە پەرۋاسىز، ئىچكى جەھەتتىن ئۇر - ئۇرغا چىقىرىش ئويۇنلىرىغا بارماق بېسىشلار بىلەن كۆزگە چېلىقىپ تۇردى. ئاكتىۋست ئاۋانگارتلار ئۆز ئىقتىدارىغا تايىنىش نەتىجىسىدە ھەشتەك پائالىيىتى قانات يايدۇرغاندا، ھەشتەكچىلەر بولۇۋېلىش، گۇۋاھلىق باش كۆتۈرگەندە بىرەر يىل كۆزىتىپ بېقىپ تەدرىجىي مېدىيا ۋاسىتىلىرىدە قاملىشىپ قېلىۋاتقانلىقى بىلىنىشىگە ئۈلگۈرۈپ گۇۋاھچىلارغا قوشۇلۇش، ئائىلە نۆۋىتى كۆتۈرۈلگەندە بولسا، پۈتكۈل سىياسىي خىزمەتلەردە ئىش قالمىغاندەك ئائىلە نۆۋىتى تۇتقۇچىلار بولۇۋېلىش ئۇلارنىڭ كۆرۈنمە يۈزلىرىنىڭ بىر ئىپادىسى بولۇپ كەلدى. \n\nئەنە شۇ ئاكتىۋىست ۋە زۇلۇمغا قارشى يېڭى - يېڭى يوللارنى ئىزدەنگەن، پىرىنسىپ، غايىلىرىدا ساباتلىق تۇرغانلىقى بىلىنگەن توپلارنىڭ زۇلۇمنى ئاڭلىتىشتىكى ھەر تۈرلۈك ئىجادىي ۋە ئىجابىي ھەرىكەتلىرى ۋە ئۇرۇنۇشلىرىغا ئارىلاشقان سەمىمىيەت ۋە خالىسلىق ھەمدە ئىزچىللىقىنى يوقىتىپ قويماسلىقى بۈگۈنكى دۇنيا ۋەزىيىتىنىڭ خىتاينىڭ كۈشەندە ئوبرازىنى تونۇپ يېتىشى ھەمدە سىياسىي كۈچلەر توقۇنۇشىدا خىتاينىڭ نىشان ئوبيېكتىغا ئايلىنىشى بىلەن بىرلىشىپ يىللار داۋامىدا خىتاينىڭ ھەقىقىي يۈزىنى كۆرۈشكە ئۇنىمىغان دۆلەت كاتتىباشلىرىدىن بىر - بىرلەپ سادا چىقىشقا باشلىدى. ئەجەبلىنەرلىك تەرىپى شۇكى، ئۆز ئىچىمىزدىن، ھەم بىزگە ۋاكالىتەن سۆزلەۋاتقانلىقى بىلەن تونۇلۇپ كەلگەن بۇ داۋراڭچىلار توپىنىڭ، شۇنداقلا زۇلۇمنى ئاڭلىتىشنىڭ تىپىك يولى قىلىپ كەلگەن «كىشىلىك ھوقۇق دەپسەندىچىلىكى» يادرولۇقىدىكى تەشۋىقاتلارنىڭ ئەكسىچە، ۋەتەندىكى زۇلۇمنىڭ ماھىيىتىگە دىياگنوز قويغۇچى دۆلەت كاتتىباشلىرى قەبىھلىكلەرنىڭ مەجھۇل ئاتىقى بولغان «زۇلۇم» ئىپادىسىنى بۈگۈنكى خەلقئارا سىستېمىدا ئەڭ ئېغىر جىنايەت بولمىش «ئىرقىي قىرغىنچىلىق» بىلەن مەئەييەنلەشتۈرمەي، دىياگنوز قۇيماي تۇرالمىدى. ئۇلارنىڭ بۇ دىياگنوزى مەيلى ئۆزلىرىنىڭ سىياسىي مەنپەئەت تەقەززاسى سەۋەبلىك بولسۇن ياكى مۇئەييەن ئىستراتېگىيەنىڭ بىر پارچىسى بولغانلىقى سەۋەبلىك بولسۇن، مەزكۇر دىياگنوز شەرقىي تۈركىستانلىقلار ئۈچۈن بىر رېئاللىقنىڭ توغرا مۇئەييەنلەشتۈرۈلۈشى، بىر ھەقىقەتنىڭ ھەقىقىتى بىلەن جاكارلىنىشى ھېسابلانغان ئىدى. ئەمەلىيەتتە بۇ خەلقئاراغا شەرقىي تۈركىستان ۋەزىيىتىنى ئاڭلىتىشتا پۈتكۈل تەشكىلات ۋە ئاكتىۋىستلار ئارىسىدا يۈز بېرىۋاتقان تەشۋىقات تەڭپۇڭسىزلىقىنى، پىكىر ئىختىلاپىنى ئۈزۈل - كېسىل قىلىپ دەۋا تىلىنى ۋە شوئارىنى بىرلەشتۈرىدىغان دىياگنوز ھېسابلىناتتى. شۇنداقلا بۇ دىياگنوز بۈگۈنكى دۇنيانىڭ خوجايىنلىقىغا بويسۇنۇپ ياشاۋاتقان يەر يۈزى ئىنسانلىرىنى تەۋرىتىدىغان، ئۇلارنىڭ ۋۇجۇدىغا، ئېڭىغا خىتايپەرەسلەر تىلىدا «گومىڭ» قىلالايدىغان، ۋىجدان ھۈجەيرىلىرىنى قىمىرلىتىشقا سەۋەب بولىدىغان بىر دىياگنوز ئىدى. يەنى بىزنىڭ كونكرېت قانداقلىقىنى ئىپادىلەشتە لاتا چايناپ يۈرۈشىمىزگە سەۋەب بولۇۋاتقان بارلىق توسالغۇلارنى چۆرۈپ تاشلاپ، ئورتاق تىلدا دەردىمىزنى ئۇقتۇرۇشتا بىرلىككە كېلەلەيدىغان ئاتالغۇ ئىدى. ئەپسۇسكى «ئىرقىي قىرغىنچىلىق»تىن ئىبارەت دەۋا پىرىنسىپىغا ئىگە چىقىشتا بەدەل تۆلەپ كەلگەنلەرمۇ، يېڭى سىستېمىغا كۆچۈش تەرەپدارلىقىدىكىلەرمۇ، ئاكتىۋىست ۋە پارتىزان ئاۋاملارمۇ ئورتاق ھالدا ئۇرغۇلاشنى باشلىۋەتكەن بۈگۈنكى ۋەزىيەتتىمۇ يەنىلا يۇقىرىدا زىكرى ئۆتكەن داۋراڭچىلار توپى مىللەتنىڭ دەردىنى ئاڭلىتىش نامىدا ئۇلارغا بۈگۈننىڭ سىياسىي ۋەزىيىتىدە ھېچبىر يارارى بولمايدىغان «زۇلۇم قىلىنىۋاتقانلىق» ئىپادىسىنى ئۇرغۇلاشنى داۋام قىلىۋاتقانلىقى بىلىنىپ تۇرۇپتۇ.\n\nمەلۇم بولغىنىدەك بۈگۈنكى دۇنيا تەرتىپى شىددەت بىلەن كۆچۈش ھازىرلىقى قىلىۋاتقاندا، سىياسىي كۈن تەرتىپنىڭمۇ شىددەت بىلەن ئۆزگىرىپ تۇرىدىغانلىقى دەپ ئولتۇرۇشقا ھاجەتسىز بىر رېئاللىق. بۈگۈنكى پۇرسەت ئەتە يوقىتىشقا ئايلانسا، ئۆگۈنى زىيانغا ئايلىنىپ قالغۇدەك دەرىجىدە يۆتكىلىشچانلىققا ئىگە. ئىنگلىزلاردىن مەشھۇر يازغۇچى چارلېز كالىب (Charles Caleb Colton) ئېيتقاندەك، چوڭ ئويلايدىغان كىشىلەر پۇرسەتنى چىڭ تۇتۇۋېلىشقا ئەمەس، پۇرسەتلەرنى ئۆز قولى بىلەن يارىتىشقا تەييار تۇرىدۇ. ھالبۇكى، مىللەتكە ۋەكىل ئاتىلىپ تونۇلغان، ھەر تۈرلۈك سىياسىي سۆھبەت ۋە ئالاقىلەردە مىللەتنىڭ ئاۋازى، ئۇلارنىڭ تىلى بولۇۋاتقانلىقىنى داۋراڭ قىلىپ تۇرۇۋاتقان، شۇنداقلا خەلقئارا مەتبۇئاتلاردىمۇ نامى چوڭ كۆرسىتىلىپ تەرىپلىنىۋاتقان بىر توپنىڭ بۈگۈنكى خەلقئارا سەھنىدە نېمە دېيىش كېرەكلىكى، مىللىي دەۋانىڭ يېڭى كۈنتەرتىپىدە تىلغا ئېلىش كېرەك بولغان شوئارنىڭ كونكرېتلىقى مەجھۇل بولغان «زۇلۇم» ئىپادىسى ئەمەس، بەلكى ئېنىق ۋە رېئال دىياگنوز بولغان «ئىرقىي قىرغىنچىلىق» ئىكەنلىكى شاتۇتىقا گەپ ئۆگەتكەندىنمۇ ئېنىق ۋە كونكرېتلىققا ئىگە تۇرۇپتۇ. ئېغىزىغا چايناپ يىگۈزۈپ قويسىمۇ يەنە شۇ كونا سەنەم بويىچە پايتىمىلارچە تۇتۇملىرى بىلەن كۆزگە پۇتلىشىپ يۈرۈشلىرى كىشىنى ئويغا سالىدۇ. چۈنكى بۇنداق پاسسىپ تۇتۇمنىڭ بۇ قەدەر دۆتلۈكنى كۆتۈرەلمەيدىغان سىياسەت سەھنىسىدە ھېلىھەم سازايى بولۇۋاتقانلىقى، تەنقىدلەر يىغىپ تۇرسىمۇ پەرۋاسىزچە مىللەتنىڭ مەنپەئەتىگە چۈشمەيدىغان تۇتۇملارنى نامايىش قىلىۋاتقانلىقى كىشىنى بىئىختىيار ھالدا بۇلارنىڭ مىللىي دەۋا سېپىدىكى ھەر تۈرلۈك نۇقسانلىرىنىڭ ئارقا كۆرۈنۈشىگە قايتىدىن قاراپ چىقىش كېرەكلىكىگە ئۈندەيدۇ. چۈنكى، بۈگۈننىڭ بىخۇدلۇقى ئەتىنىڭ ھالاكىتىگە، بۈگۈننىڭ سەزگۈرلۈكى ئەتىنىڭ ئۇتۇقىغا ھەل قىلغۇچ تەسىر كۆرسەتمەي قالمايدۇ. ئەگەر مەسىلىگە بىر پوزىتسىيە بىلدۈرۈشكە توغرا كەلسە، «دۈشمەنگە ئىشلەش ئۈچۈن سېپىگە قوشۇلۇش كېرەك ئەمەس، دۆت بولۇش يېتەرلىك» نۇقتىئىنەزەرى بويىچە مەزكۇر داۋراڭچى توپقا ئۇچىغا چىققان شەكىلۋاز، دىتسىز كىشىلەرنىڭ باش بولۇۋاتقانلىقىنى ئىپادىلىمەي بولمايدۇ. ئەگەر بۇ توپنىڭ ئىچىدە ئاتالمىش ئىستراتېگىست، ئاتالمىش موللا - ئۆلىما ۋە باشقا ئاتالمىش زىيالىيلار تۈركۈمى بارلىقىنى نەزەرگە ئالساق، ئۇلارنىڭ ئارىسىدا كاپىتانلىرىغا يول خەرىتىسىدە قانداق ئازغىشىۋاتقانلىقتىن گەپ قىلالىغۇدەك ئاڭدىكىلەرنىڭ چىقمايۋاتقانلىقى ھەقىقەتەن چۆچۈشكە تېگىشلىك بىر مۇئەمما. بۇنداق بولۇشىنىڭ ئىككى تۈرلۈك مۇئەييەنلەشتۈۈرۈشى بار بولۇپ، بىر بولسا بۇ توپنىڭ مەركىزى كۈچىنىڭ يىپى ئۆز قولىدا ئەمەس. يەنە بىر بولسا، سۇنىڭ بېشى لاي، ئارقىسىغا ئەگىشىۋاتقانلار بولسا، ئاڭقاۋلاردىن تەشكىل تاپقان. بۇ يەردە ھەر ئىككى نۇقتىدىن سەن مۇشۇنداق، ياكى بۇ توپ مۇنداق دەپ كونكرېتلاشتۇرغىلى بولمىسىمۇ، رېئاللىق بۇ ۋەزىيەتنىڭ جىددىي تەرزدە ئۆزلۈك تەنقىدى ئېلىپ بېرىشقا موھتاجلىقىمىزنى، سەپ بىرلىككە كەلمىگەن مۇددەتچە بۇ يىرىقلىق ئۈستىدە ئىزچىل مۇلاھىزە قىلىشقا، كۆرۈلۈۋاتقان سەۋىيە پەسلىكى، تۇتۇم زەئىپلىكى ۋە دىتسىزلىقلار خۇسۇسىدا پىكىر يۈرگۈزۈش زۆرۈرلۈكى، سىياسىي ھەرىكەتتىكى پاسسىپلىق ۋە سەلبىي ئۆرنەكلىكنىڭ ۋەزىيىتىمىزگە قارىتا كەلتۈرۈپ چىقىرىدىغان زەرەرلىرى ئۈستىدە ئويلىنىشىمىزنىڭ زۆرۈرلۈكىنى تەقەززا قىلىپ تۇرۇپتۇ.\n\nنوبېل ئەدەبىيات مۇكاپاتىغا سازاۋەر دۇنياۋى ئەدىبلەردىن مەشھۇر يازغۇچى نەجىب مەھپۇز: ئالىم - ئۆلىمالاردا چېرىكلىك كۆرۈلۈشى غەپلەت بېسىشتىن، يوقسۇللارنىڭ ۋە يولباشچىلارنىڭ چىرىكلىشىشى مۇناپىقلىقتىن كېلىپ چىقىدۇ، دەپ يازغان. ئەگەر سىياسىي سەزگۈرلۈك ۋە قەتلىئامغا قارشى ئورتاق ئاۋاز بىرلىكى، ئىشغالىيەتكە قارىتا سىياسىي مەۋقە بىرلىكى شەكىللەنمىسە، ئۆلىما ۋە زىيالىي تۈركۈملىرىدىن بۇ خۇسۇسقا قارىتا ھەققانىي تۇتۇم، پوزىتسىيە ۋە مەيدان ئىپادىلەنمىسە، ئەكسىچە داستىخان ئىتتىپاقچىلىقىنى، شەكلىي بىرلىشىش كېلىشىملىرىنى سۈردۈرۈش بەدىلىگە مىللەتنىڭ مەۋجۇتلۇق كىرىزىسلىرىغا زىيانلىق رول ئوينايدىغان تەرەپلەردىمۇ كۆز يۇمۇۋېلىپ سۈكۈتنى تاللاپ ياشاۋېرىشتەك جاھانسازلىقنى داۋاملاشتۇرۇۋەرسە، بۇنىڭ قاباھىتى ۋە مەسئۇلىيىتى ھەم ۋىجدان تەرىپىدىن، ھەم تارىخ تەرىپىدىن ھەمدە مىللەت تەرىپىدىن چوقۇم سوراقلانماي، تارىخقا يېزىلماي قالمايدۇ. شۇنداقلا ھەر بىر پۇرسەت ۋە نېمەتنى قانداق چىڭ تۇتقانلىق ياكى مەسئۇلىيەتسىزلەرچە سۈكۈت قىلىپ ئۆتكۈزۈۋەتكەنلىك ياكى پۇرسەتنى چىڭ تۇتماي بوشاڭلارچە مۇئامىلە قىلغانلىق قاتارلىق خۇسۇسلاردىن ھېساب سورىغۇچى تەڭرى ئالدىدا مۇقەررەر ھالدا جاۋابكارلىقى، سۈرۈشتىسى قىلىنماي قالمايدۇ . \n\n> «ھەر بىر نېمەتتىن جەزمەن سوئال ـ سوراق قىلىنىسىلەر»\n> *(سۈرە تەكاسۇر، 8 - ئايەت)*\n\n**- بۇرھان مۇھەممەد**"}
{"title": "مىللىي بۇتلىرىمىزنى ياد ئەيلەپ...", "author": "بۇرھان مۇھەممەد", "date": "Unknown", "tags": [], "content": "# مىللىي بۇتلىرىمىزنى ياد ئەيلەپ...\n\nمەدەنىيەت جەھەتتىكى چۈرۈكلۈك سىياسىي مەھكۇملۇقنىڭ روھىي زېمىنى. ئەگەر بىر ئەلنىڭ سەركىلىرىدە ئۇ ئەلنىڭ كۈلتۈرىنىڭ سېمالىرىنى تاپقىلى بولمىسا، ئۇنىڭ ھەرىكەت ۋە يۈرۈش تۇرۇشلىرىدا، كىيىنىش ۋە ئوي - تەپەككۇرىدا ئۇ ئەلنىڭ مەدەنىيەت يىلتىزلىرى بىلەن بولغان تۇتاشلىقى مەجھۇللاشقان، كېسىكلىك، مەنىۋى ئۈزۈكلۈك پەيدا بولغان بولسا، دېمەك بۇ مەزكۇر ئەلنىڭ سىياسىي كىرىزىستىن بۇرۇنلا مەدەنىيەت كىرىزىسىغا دۇچ كېلىپ بولغانلىقىنى كۆرۈپ يەتكىلى بولىدۇ.\n\nنېمىنى قوبۇل قىلىپ، نېمىنى قوبۇل قىلماسلىقنى، نېمىنىڭ ئۆزۈڭگە ئائىتلىقىنى، نېمىنىڭ ئۆزۈڭگە ئائىت ئەمەسلىكىنى، نېمىنى قانداق ئۆزلەشتۈرۈشنى بىلمىگەن ۋە قانداق ئۆزلەشتۈرۈشنى دىتلىيالمايدىغان، گاڭگىرايدىغان ھالغا چۈشۈپ قالغىنىڭدا، سېنىڭ ئۆزلۈكىڭنى قۇرۇپ چىققان جىمى ھەقىقەتلىرىڭ ساڭا ئاللىبۇرۇن يات نەرسىگە ئايلىنىۋاتقان بولىدۇ. قانداق قىلىشىڭلا ئەمەس، يەنە قەيەردە ۋە قانداق تۇرۇشۇڭ كېرەكلىكىدىمۇ سابىت قەدەملىك بولالمايسەن. كۈچلۈكلەر ئالدىدىكى جاسارىتىڭ ھەر ئۆتكەلدە بىر سۇسلاپ بارىدۇ. ئېھتىياتكارلىق، سالاپەرەسلىك سېنى چىرماشقا باشلايدۇ. مەدەنىيەت جەھەتتىكى ياتلىشىشىڭغا بېقىپ، ھەقىقەتلىرىڭ توغرىسىدىكى مەۋقەيىڭمۇ سۇسلاپ بارىدۇ. سىياسىي مەيداندىمۇ يۇمشايسەن، بوشايسەن ۋە ئاخىرىغا بېرىپ مەغلۇپ بولىسەن ياكى بۇدساتۋالىرىڭ قولىدا ھالاك قىلىنىسەن. چۈنكى، بەزىدە ئۇلار ئۈچۈن تىرىك تۇرۇقىڭ قىممەتلىك بولسا، يەنە بەزىدە ئەرۋاھىڭ بەكرەك قىممەتلىك بولۇپ قالىدۇ. \n\nھالاكىتىڭدىن كېيىن نېمە بولغانلىقىغا قىزىقىۋاتامسەن؟ ئۇنداقتا ساڭا ئېيتىپ بىرەي، قۇلاق سال! سېنى مەغلۇپ قىلغانلار سېنىڭ مەغلۇبىيىتىڭنى كېيىنكىلەر ئۈچۈن ئۆچمەس تۆھپە قىلىپ سېنى نەمۇنىلىك قەھرىمان قىلىپ تىكلەپ بېرىدۇ. كېيىنكى ئەۋلادقا سېنى ئاچچىق يۇتۇپ تۇرۇپ تىلغا ئالىدىغان مىللىي قەھرىمانى قىلىپ تونۇتىدۇ. سېنىڭ مەغلۇبىيىتىڭنىڭ ئۇۋالىغا كەتكەن تالايلىغان مەردان يىگىتلەر، ياۋغا بوي ئەگمەسلىككە قەسەمياد قىلغان ۋە بوي ئەگمەيدىغانلىقىنى جاكارلىغان سان - ساناقسىز نامدار ۋە نامسىز قەھرىمانلار، شەھىدلەر سېنىڭ «قەھرىمانلىق» ھەيكىلىڭنىڭ يوپۇقلىرى ئاستىدا كۆمۈلۈپ قالىدۇ ۋە ئۇلارنىڭ شانلىق ئىش - ئىزلىرى سېنىڭ «قەھرىمانلىق» ھېكايىلىرىڭ ئارىسىغا دەپنە قىلىنىپ بىر پۈتۈن مەغلۇبىيەتچىلىك تارىخ داستانى پۈتۈلىدۇ. شۇ ئېنىقكى، ئەۋلادلار ئېڭىدا قالىدىغىنى پەقەتلا سېنىڭ قەھرىمانلىقىڭ ئەمەس، يەنە سېنىڭ ئاتالمىش قەھرىمانلىقىڭ ئارقىسىغا يوشۇرۇنغان مەغلۇبىيەتچىلىكىڭ ۋە  مەغلۇبىيەتچىلىك تەقدىرىنىڭ ئەۋلادمۇئەۋلاد پېشانىگە پۈتۈلگەنلىكى بولىدۇ. بۇ تاكى شالغۇت ئاڭلار ساپلاشقان، دۇغلىرى ساقىتىلىپ پاكىزلانغان ۋە ساڭا قارىتىپ: «سەن ھەقىقەتەن قەھرىمانىمىزسەن، ئەمما سېنىڭ قەھرىمانلىقىڭ بىزگە ئىبرەت - ساۋاق بولسا بولىدۇكى، ئۈلگە بولالمايدۇ. بىزگە ئۈلگىلەر سېنىڭدىن ئەمەس، سېنىڭ قەھرىمانلىق ھەيكىلىڭ يوپۇقىغا يۆگۈۋېتىلگەن ئاشۇ سان - ساناقسىز نامدار ۋە نامسىز شەھىد - غازىلىرىمىزدىن كېلىدۇ. بىز ھەقىقەتنى ئۆز ئېتىكى بىلەن ياپماقچى بولغانلارنىڭ ئەپسۇنلىرىنى پاچاقلاپ ھەقىقەت داۋاسى بىلەن يولغا چىققان ۋە بۇ يولدا سالاچىلىق يولى بىلەن يۇمشاشنى ئەمەس، مۇستەھكەم قەدەملىرى بىلەن سابىت تۇرۇپ ھەقىقىي قەھرىمانلىق داستانىنى شەرەپلىك قان - تەرى بىلەن يېزىپ قالدۇرغان، مۇستەھكەم مەيدان ۋە مەۋقەسىنىڭ بەدىلىنى مەردلەرچە تۆلەش ئارقىلىق جاسارەت ئابىدىسى ياراتقان ئاشۇ نامسىز ۋە نامدار نامايەندىلەر بىز ئۈچۈن ئۈلگە، بىز ئۈچۈن قەھرىمان، بىز ئۈچۈن شان - شەرەپتۇر» دەيدىغان سەركە ئەۋلاد بارلىققا كەلگەنگە قەدەر داۋاملىشىدۇ. چوقۇنىلىدىغان بۇتقا ئايلاندۇرۇۋېتىلگەن «قەھرىمانلار» بىلەن رېئال قەھرىمانلار پەرق ئېتىلمەي تۇرۇپ، ئىبرەت ئېلىنىدىغانلار بىلەن ئۈلگە قىلىنىدىغان تارىخىي شەخسىيەتلەر مىللەت نەزەرىدە بولۇشقا تېگىشلىك ئەسلىي ئورنىنى تاپماي تۇرۇپ زېھىنلارغا مىخ بولۇپ قېقىلىپ كەتكەن «روھىي قۇللۇق»نى چۆرۈپ تاشلاش مەڭگۈ ۋە مەڭگۈ ئەمرى مۇھال.\n\n**− بۇرھان مۇھەممەد**"}
{"title": "مىللىي دەۋانىڭ «گۆشباش»لىرى", "author": "بۇرھان مۇھەممەد", "date": "Unknown", "tags": [], "content": "# مىللىي دەۋانىڭ «گۆشباش»لىرى\n\nنەزەر ساھىبلىرى  «ئادەم بولۇش كىشىلەر توپىغا داخىل بولۇشتا ئەمەس، تۇتۇملۇق بىر مەۋقەنىڭ ساھىبى بولۇشتا گەۋدىلىنىدۇ» دەيدۇ. مىللەتكە باش بولۇۋاتقانلارنىڭ تۇتۇم - مەيدانىنى ئاۋامنىڭ پارتىزان شوئارلىرى سۆرەپ ماڭىدىغان دەرىجىدە چۈشكۈنلەشكەنلىكى بۇ باشلارنىڭ باش ئەمەس، باراڭدىكى قاپاقتىن پەرقسىزلىكىنى كۆرسىتىدۇ. سىياسىيلىقتا نېمىنى قانداق سۈپەتتە دېسە بولىدۇ، ئېتىبارغا ئېلىنىدۇ، نېمىنى قانداق سۈپەتتە دېسە لاۋزىلاشقانلىق بولىدۇ، دېگەننى پەرق ئېتەلمەيدىغان قاپاق كاللىلارنىڭ باش بولۇشى مىللەتنىڭ زاۋاللىقىنى تېزلەشتۈرۈش، مىللىي كۈرەشنى خاراكتېرسىزلەشتۈرۈپ، ئۇنى تۇيۇق يولغا سۆرەشتىن باشقىغا خىزمەت قىلمايدۇ. بىر تەشكىلات رەھبەرىيىتى پارتىزان ئاۋامنىڭ شوئارىنى دەستۇر قىلىدىغان دەرىجىدە ئەخمەقلەشكەن بولسا، قىلىۋاتقان ئىشىنىڭ ھەمدە چاقىرىقلىرىنىڭ بىر مىللەتنىڭ سىياسىي مەۋقەسىنى دەپسەندە قىلىش، دەۋانى پۈچەكلەشتۈرۈش بەدىلىگە قىلىنغان چاقىرىق ھېسابلىنىدىغانلىقىنى ئاڭقىرالمايدىغان دەرىجىدە بولسا، بۇ بىر بولسا، مەزكۇر باش بولۇپ تۇرغان ئاتالمىش «رەئىس»لەرنىڭ يىپى ئۆزىنىڭ قولىدا ئەمەسلىكىدىن، ياكى بولمىسا، مەزكۇر «رەئىس» ئاتالغان ئاڭقاۋلارنىڭ «گۆشباش» بىر نېمىلەر ئىكەنلىكىنى كۆرسىتىدۇ. زۇلۇمنى ئاڭلىتىدىغان بىر چىغىر يول ئېچىلسا، ئۇنى مىللىي دەۋانىڭ نىشانىغا يېقىنلاشتۇرىدىغان، ئۇنى پەردە ئارقىسىدا قوللاپ دەۋانىڭ مەنپەئەتىگە زىتلاشتۇرمايدىغان دەرىجىدە يۆنەلدۈرۈپ ئەسلىدىكى مىللىي دەۋانىڭ تەشۋىقاتىغا كۈچەشنى مەركەزگە ئالىدىغان، مىللىي مۇستەقىللىقنىڭ مۇقەررەر زۆرۈرىيەتلىرىنى خەلقئارا سەۋىيەگە كۆتۈرۈشكە ئۇرۇنىدىغان شەكىلدە ھەرىكەت ئېلىپ بېرىش ئورنىغا، سىياسىي مۇستەقىللىق كۈرىشىنىڭ سەۋىيە - دەرىجىسىنى نەچچە بالداق چۈشۈرۈپ گىراژدانلىق سەۋىيەسىدىكى بىر ھەرىكەتكە مەركەزلەشتۈرۈش، پۈتكۈل دىققەت - ئېتىبارنى «تۇغقان سۈرۈشتۈرۈش» شىكايىتى مەسىلىسىگە قاپسىماقچى بولۇش مىللىي دەۋاغا قىلىنغان خىيانەتتىن باشقا نەرسە ئەمەس.\n\nخەلق ئىچىدىن سىياسىي سەھنىدە نام - نىشانى بولمىغان بىر تۈركۈم ئاۋانگارتلارنىڭ «تۇغقان ئىزدەش» ئىشىدا خىتاينىڭ مەزكۇر تۈركۈمنىڭ تەلىپىنى ئورۇندىشى ياكى ئورۇندىماسلىقى بىر مەسىلە. لېكىن مەسىلىنىڭ دەۋاغا زىتلاشمايدىغان قىسمى مەزكۇر تۈركۈمنىڭ ۋاسىتىسى ھەمدە ھەرقايسى ئاخبارات ئاگېنتلىقلىرىنىڭ تەشۋىقاتى نەتىجىسىدە خىتاينىڭ ئوبرازىنى زېدىلەشكە پايدىلىق بولغانلىقى ئەھمىيەتلىك. ئەگەر مەسىلە بۇ خىل ئەھمىيىتىنى يوقاتسا، ياكى مۇشۇنىڭدىن باشقىغا بۇرالسا، بۇ مەسىلە سۇيۇقلاندۇرۇلغان ياكى خىتاينىڭ ئىستەكلىرىگە ئۇيغۇنلىشىشقا قاراپ مېڭىۋاتقان بولىدۇ.\n\nمەسىلىنىڭ ئەڭ بىمەنە تەرىپى بولسا، مەزكۇر پارتىزان تۈركۈمنىڭ ئەكسىچە، يىللاردىن سىياسىي سەھنىلەردە مىللىي كۈرەشنى قىلىۋاتقانلىقىنى جار سېلىۋاتقان، ئىككىدە بىر ئۆزلىرىنى ئاپتونومىيەچى ئەمەس، مۇستەقىللىق يولىنى تۇتقۇچىلار قىلىپ كۆرسىتىشكە تىرىشىۋاتقان بىر تەشكىلاتنىڭ رەئىسىنىڭ چىقىپ بۇ پارتىزان ھەرىكەتنى دۇنيانىڭ ھەممە يېرىدە ئۇيغۇرلارغا ئومۇملاشتۇرۇشقا چاقىرىشىدۇر. بولۇپمۇ «رەئىس» دەپ قارىلىۋاتقان بىرىنىڭ مەۋقە - پىرىنسىپقا توغرا كەلمەيدىغان بىر تەرزدە «ئاكامنىڭ دەۋاسىنى قىلغىلى چىقتىم» دەيدىغان گالۋاڭلىقنى سادىر قىلىشى، ھەمدە پۈتۈن ئۇيغۇرلارنى مۇشۇنداق تەرزدە چاقىرىشقا سەپەرۋەر قىلىۋاتقانلىقى مەزكۇر سىياسىي تەشكىلات ۋە ئۇنىڭ رەھبىرىنىڭ  مىللەتنىڭ ئىستىقبال ۋە ئىستىقلالى ئۈچۈن خىزمەت قىلمايدىغان، تىكىشى يوق، مەۋقەسىز، ساختا دەۋاچى ئىكەنلىكىنى ئېتىراپ قىلغانلىقتىن باشقا ئىش ئەمەس. سەن سىياسىي مەۋقەدە، مۇستەقىللىق يولىنى تۇتقان بىرى بولغان ئىكەنسەن، دۈشمەن ئۆز رەزىللىكىنىڭ تەبىئىيىتى بويىچە قىلغۇلۇقىنى قىلىدۇ. ھەرگىزمۇ سېنى خاتىرجەم پائالىيىتىڭنى قانات يايدۇرۇشۇڭ، خىزمىتىڭنى قىلىۋېلىشىڭ ئۈچۈن، دىققەت زېھنىڭ چېچىلىپ كەتمىسۇن ئۈچۈن ئۇرۇق - تۇغقانلىرىڭغا ئەسكىلىك قىلماي ئولتۇرمايدۇ. سەن سىياسىي سەھنىگە چىققان ئىكەنسەن، بۇ يولدا دۈشمەننىڭ نامەرد ۋە شەرەپسىزلىكتە قايسى دەرىجىدە ئىكەنلىكىنى پەملەپ قەدەم ئالغان بولۇشۇڭ كېرەك. شۇنداق سىناق كەلسە، خىتاينىڭ دەرۋازىسىغا كېلىپ ھۆركىرەپ، ھۆڭرەپ توختاپ قالىدىغانلاردىن بولۇپ قالىدىغان ياكى شەرەپ يولىدا كېلىدىغان مال ۋە جان سىناقلىرىغا بىجىرىم تۇرالايدىغان ئىككى يولدىن قايسىسىنىڭ مىللىي دەۋانىڭ يولى ئىكەنلىكىنى بېكىتكەن بولۇشۇڭ كېرەك. ئەگەر بۇنچىلىك ئىشنى دىتلىيالمىساڭ، سېنىڭ خۇرۇچىڭنى خىتاي ئۆز قولى بىلەن يۇغۇرۇپ ھازىرقى ئەيۋەشكە كەلتۈرمىگەنلا بولسا، سەن بىر باش ئەمەس، بەلكى باراڭدىكى قاپاقتىن پەرقىڭ يوق «گۆشباش»، «قاپاقباش» سەن.\n\nسىياسىيلىقتا گۆشباشلارنىڭ كۆپىيىپ قېلىۋاتقانلىقى يېڭىلىق بولمىسىمۇ، بۇنداقلار بىلەن بىر سەپتە تۇرۇۋاتقان كۆپلىگەن دەۋاچىلارنىڭ بىر داشقازاننىڭ ئېشىنى تەڭ يەۋاتقان داستىخانداشلىرىنىڭ قانداق خاراكتېردىكىلەر ئىكەنلىكىنى، كىمنىڭ داستىخىنىدىن تەڭ يېيىشىۋاتقانلىقىنى ئاڭقىرالماي يۈرۈۋاتقانلىقى بىنورماللىق. قىلىۋاتقان ئىشلىرىنىڭ بىر ئىستراتېگىيە، بىر غايە يولىدا ئەمەس، پەقەتلا «سەت تۇرمىسۇن» شەكلىدە، خەلقىمىز بۇنى مۇنداق چۈشەنگەي، ئۇنداق ئويلاپ قالمىغاي، دەيدىغان «شامالغا بېقىپ ئۇسۇل ئوينايدىغانلار»نىڭ سەۋىيەسىگە چۈشۈپ قېلىۋاتقانلىقى بولسا، غەلىتىلىك. قازانغا يولۇقساڭ قارىسى يوقار دېگەندەك «مىللەت نۆۋىتى»نى داۋاملاشتۇرۇۋاتقانلار ھەققىدە سۇيۇقلاندۇرۇلۇشتىن ئاگاھ بولۇش ھەققىدىكى تەنبىھلەر كار قىلمىغاندەك. قارايدىغان بولساق، قوللاش ھەققىدىكى پىكىرلەر ئوتتۇرىغا چىقىشى بىلەن بىردىنلا ھەممىنى ئاۋۋال «تۇغقان ئىزدەش»كە سەپەرۋەرلىك شوئارى، ئارقىدىن شالغۇت زېھنىيەتلەر دەستەكچىلىكىدە بايراقسىزلىشىش شوئارلىرى كۆتۈرلۈپ چىقتى. ئەمدىلىكتە سىياسىي پىرىنسىپنى شوئار قىلىپ كەلگەنلىكىنى جار سالغان، ئۆزلىرىنى مىللىي مۇستەقىللىق دەۋاچىلىرى ئىكەنلىكىنى پەش قىلىدىغان «گۆشباش» تىپلار پەيدا بولۇپ مەسىلىنى سىياسىي خاراكتېرىدىن پۈتۈنلەي بۇرايدىغان، باش بولغۇچى سۈپىتىدىكى سالاھىيىتىنى پەردازلىق گەپلەر بىلەن يېپىپ، «تۇغقان ئىزدەش» دەۋاسى ئارقىلىق مىللىي غايىنى دۈشمەن ئالدىدا مەسخىرىگە قويىدىغان بىر تەرزدە ئېلىپ چىقىشقا باشلىدى. مانا بۇ زىمىستاننىڭ ھەر تۈرلۈك سوغۇقىدىن، دۈشمەننىڭ ھەر تۈرلۈك خىرىسلىرىدىن تەۋرىنىپ قالماي قارشىلىق بىلدۈرۈشكە، خىتايغا قارشى ھەر تۈرلۈك مۇجادىلىدە مېلى ۋە جېنىنى ئوتتۇرىغا قويالايدىغان خەلقنى تۇيۇق يولغا باشلاشتۇر. شۇنداقلا بۇ سۇيىئىستېمالچىلىق يولى ئارقىلىق بۇرنىدىن يېتىلەپ دۈشمەننىڭ دەرۋازىسى ئالدىغا سۆرەپ ئاپىرىپ ئۇنىڭ ھۆكمىگە رازى بولۇشقا كۆنۈكتۈرۈش، سىياسىي سەھنىلەردە خىتاينىڭ «ئۇيغۇرلارنىڭ ئەسلى دەردى مۇستەقىللىق ئەمەس»، دەيدىغان سەپسەتىسىنى كۈچلەندۈرىدىغان ھەمكارلىشىش خاراكتېرىنى ئالغان ئىشتۇر.\n\nيېغىپ ئېيتقاندا، كۆرۈنۈشكە قارشى تۇرۇش، ماھىيەتتە بولسا، تاجاۋۇزچىنى ئېتىراپ قىلغانلىققا ياتىدىغان ھەر تۈرلۈك مايمۇنلۇقنى راۋا كۆرۈش سىياسىي مەۋقە جەھەتتىن گۆشباشلىق، دەۋا پىرىنسىپى نۇقتىسىدىن خىيانەتتىن باشقا نەرسە ئەمەس.\n\n**مەنبە:** ئويغاقلار دۇنياسى سەھىپىسى"}
{"title": "پال - پال زامان، غال - غال ھايات", "author": "بۇرھان مۇھەممەد", "date": "2022-12-17", "tags": [], "content": "# پال - پال زامان، غال - غال ھايات\n\n«زامان بەزىدە ئاجايىپ دېسە! ئارسىزلار شەرەپ - ئىززىتىنى كۆز - كۆز قىلىش كويىدا. خائىن - ساتقىنلار ۋاپادارلىقتىن لاپ ئۇرۇپ ئاۋارە. مۇناپىق - يالغانچىلار ساداقەتنىڭ مۇجادىلىسىنى قىلىۋاتقان كۆرۈنۈپ جان بېقىۋاتقان» دەپ يازىدۇ، دوستويېۋىسكىي.\n\nمەنچە زامان بەزىدە ئۇنداق ئەمەس، بەلكى ھەمىشە شۇنداق ئىدى. شۇنداق تىپلار جاي ئىگەللەپ تۇرمىسا، ساداقەت، مەردلىكنىڭ قىممىتى بىلىنمەس، قەدرىمۇ قىلىنماس ئىدى. خەير بار ئىكەن، شەرمۇ بىكار تۇرۇپ قالمايدۇ. ئۇنداقتا مەسىلە قەيەردە؟ مەسىلە شۇ يەردىكى، شەرەپنىڭ، ئىززەتنىڭ قەدرىنى قىلىدىغانلار، قىممىتىنى چۈشىنىدىغانلار ئازلاپ قالدى. چۈشەنگەن بولۇۋېلىپ پېتىقدايدىغانلار كۆپىيپ ماڭدى. خائىن - ساتقىنلارغا ئارام بەرمەس كۈچ شەكىللەنمىدى. مۇناپىق - ساتقىنلار بىلەن مادارا قىلىش ئورنىغا، ئۇلارنى سەل بولۇپ ئاقتۇرۇشنىڭ كويىغا چۈشۈلمىدى. ساداقەتنىڭ مۇجادىلىسىنى قىلىدىغان ساداقەتمەنلەر بىتابلاشتى.\n\nبىر جەمئىيەت پاتقاققا پاتسا، ئۇنىڭ بۇ ھالغا چۈشۈپ قېلىشىنى شەرەپسىزلەرنىڭ شەرەپنى داۋا قىلىشىدىن، ساداقەتسىزلەرنىڭ خىيانىتىدىن، مۇناپىقلارنىڭ تىمىسقىلاپ ئۆتۈشىدىنلا كۆرگىلى بولمايدۇ. سىنچىلاپ قارالغىنىدا شۇ مەلۇم بولىدۇكى، ئەسلىدە مەسىلە يۇقىرىقىلارنىڭ بولۇشىلا ئەمەس، بەلكى شەرگە قارشى خەيرنىڭ قوشۇنى ھەرىكەتكە ئۆتمىگەنلىكتىن، ياقا تۇرۇپ ئېتەك بولۇشقا رازى بولۇشتىن، ساداقەت ئەھلى تۇرۇپ ساداقەتنىڭ مۇجادىلىسىنى قىلىشقا ماجالسىز قېلىشتىن، ھەقىقەت ئەھلىنىڭ تۈگۈلۈۋېلىشىدىن كۆرۈشكە بولىدۇ. ئەگەر جەمئىيەت پاتقاققا پاتسا شەرنىڭ جىنايىتى قانچە ئېغىر بولسا، خەيرنىڭ جاۋابكارلىق سۈرۈشتىسىمۇ ئۇنىڭدىن قىلىشمايدۇ. جاۋابكارلىق ئەمەلىيەتتە شەرەپسىزلەردىن، مۇناپىقلاردىن، سەمىمىيەتسىز خىيانەتكارلاردىن سورالمايدۇ. چۈنكى ئۇلار مەسئۇلىيەتكار ئەمەسكى جاۋابكارلىققا تارتىلسۇن. ئۇلار جاۋابكار ئەمەسكى مەسئۇلىيىتى سۈرۈشتە قىلىنسۇن. ئۇلار جىنايەتكارلار، گۇناھكارلار، ئىنسان قېلىپىدىن چىققان ۋە تەڭرىنىڭ غەزىپىنى تىلەپ تېپىشنى يول قىلىپ تاللىغان خۇمسىلاردۇر. شۇڭا ئۇلار جازادىن باشقىغا تارتىلمايدۇ. ئەمما ساداقەتمەنلەرچۇ، ھەقىقەت ئەھلى چۇ. ھەقنى بىلگەنلەرچۇ؟ ئۇلارنىڭ ئەھۋالى يۇقىرىقىلاردىنمۇ خەتەر. ئۇلار ئەسلىدىنلا مەسئۇلىيەتكار، ھەم جاۋابكار. مەسئۇلىيىتىنى ئادا قىلمىغانلىقى ئۈچۈن ھەم گۇناھكار، ھەمدە جىنايەتكار. چۈنكى، ئۇلار بۇزۇلغان ئەمەس، بۇزۇق بولۇۋالغان؛ ساداقەتمەنلىكنى سەمىمىي جارى قىلدۇرالايدىغان تۇرۇپ ساداقەتنىڭ مۇجادىلىسىنى ساداقەتسىز خائىنلارغا تارتقۇزۇپ قويغان؛ خىيانەتنى بىلىپ تۇرۇپ ھەقىقەتنىڭ دەپسەندە بولۇشىغا قاراپ تۇرغان؛ ئۇنى پاش قىلمىغان؛ قارشى ھەرىكەتكە ئۆتمىگەن؛ جاھالەت تۇمانلىرىنى تارتىۋېتىش، زۇلمەت قاراڭغۇلۇقلىرىنى ئىلىم نۇرى بىلەن ئايدىڭلىتىش كويىدا بولمىغان. ئويلايلۇق، ئەجەبا قايسىسىنىڭ جىنايىتى قايسىسىدىن ئېغىر؟ بۇزۇلغاننىڭمۇ ياكى بۇزۇق بولۇۋالغاننىڭمۇ؟\n\nشۇنداق، زامان بەزىدىلا ئەمەس، ھەمىشە ئاجايىپ ئىدى. شۇڭا زاماننى شەر بېسىپ كەتكەنلىكتىن خۇرسىنىش ئارتۇقچە. ئەگەر راستتىنلا خۇرسىنىشقا توغرا كەلسە شەرنىڭ زاماننى قاپلىغىنىغا ئەمەس، خەيرنىڭ سايىسىنى كۆرسەتمەيۋاتقىنىغا، ساداقەتنىڭ، مەردلىكنىڭ، مەرىپەت ۋە ھەقىقەتنىڭ ئەھلى بولغانلارنىڭ ئۆز ئىشىنى تېپىپ قىلمايۋاتقىنىغا، ۋاپا ئەھلىنىڭ، كۈرەش ئەھلىنىڭ مۇجادىلىدىن باش تارتىدىغان، ئۇھسىنىدىغان ھالغا چۈشۈپ قالغىنىغا خۇرسىنىش كېرەك. باتىلنىڭ داۋراڭ سېلىشلىرىغا، سەپسەتىنىڭ بازىرى چىققىنىغا ئەمەس، ھەقنىڭ پاسىبانلىرىنىڭ يېتىشىپ چىقمايۋاتقانلىقىغا، تۇتامغا چىققۇدەك ھەقىقەت قورۇقچىلىرىنىڭ قالمايۋاتقىنىغا خۇرسىنىش كېرەك. دەرۋەقە، خۇددى ھېلىقى «يالىڭاچ ھەقىقەت» پورترېتىدىكى سەپسەتەگە كۆڭۈلچەكلىك قىلغان، ئۇنىڭغا يول بېرىپ قۇدۇقتىن چىقالماس بولۇپ قالغان ھەقىقەتنىڭ نۆۋەتتىكى مەھبۇس ھالىتىگە قانچە خۇرسىنىلسە، شۇنداق زاماندا ياشاپ قالغانلىقتىن قانچە ئۆرتۈنىلسە، تەئەججۈپ قىلىنسا ئارتۇقلۇق قىلمىسا كېرەك.\n\nقويۇققىنە چۈشكۈنلۈك ھىدى كېلىپ تۇرىدىغان بۇ پال - پال زاماننىڭ قىسمەتلىرى نېمىدېگەن ئاجايىپ، ھە! ئاجايىپ...راستتىنلا ئاجايىپ!\n\n**-بۇرھان مۇھەممەد**\n*2022-12-17*"}
{"title": "موزاينىڭ يۈگۈرۈشى سامانلىققىچە", "author": "بۇرھان مۇھەممەد", "date": "Unknown", "tags": [""], "content": "# موزاينىڭ يۈگۈرۈشى سامانلىققىچە\n\nقىلالايدىغاننى قىلىپ مېڭىش مەسئۇلىيەت. ئەڭ پەسكەش ئادەملەرلا قىلىۋاتقانلىرىنى قىلغاندەك كۆرۈنۈشلەرنىڭ ئارقىسىغا ئۆتۈۋېلىپ قىلىۋاتقانلاردۇر. بۇنداق پەسكەش تىپلار قورقۇنچاق كېلىدۇ. چۈنكى ئۇنىڭ قورقىدىغىنى «قىلىۋاتقاندەك كۆرۈنۈۋاتقانلىرى» نىڭ ئۈنۈملۈك ياكى ئۈنۈمسىز بولۇشى ئەمەس، بەلكى قىلماقچى بولغانلىرىنىڭ مەغلۇبىيەتكە ئۇچرىشىدۇر.\n\nبۇنداق پەسكەش تىپلار قۇۋ كېلىدۇ. بۇنداقلارنىڭ «قىلغاندەك كۆرۈنۈۋاتقان»لىرى قىلماقچى بولغانلىرى پاش بولغان چاغدا دەرھال قوغدىنىش ئۈچۈن تېۋىنىدىغان، چاققانلىق بىلەن چېكىنىشكە ھازىرلىۋالغان سۈنئىي قارارگاھىدۇر.\n\nبۇنداق پەسكەش تىپلاردا يۈز بولمايدۇ. چۈنكى يۈز بۇنداقلار ئۈچۈن قىلماقچى بولغانلىرىنى ئەمەلگە ئاشۇرۇشتا پەقەتلا نوپۇز تېپىشنىڭ ۋاسىتىسى خالاس! ۋىجدان بىلەن ئەقىل ئارىسىدىكى بىردەكلىكنى تۇتاشتۇرغۇچى تۇتقا ئەمەس.\n\nھېسسىيات سۇيىئىستېمالچىلىقىمۇ ئاقىدىغان يېرىگىچە ئاقىدۇ. ھېسسىي تېۋىنىش بىلەن بىچارە قىياپەتكە كىرىۋالساڭمۇ، لەۋەنلەرچە نازنى ئېتىۋەرسەڭمۇ ئەگەر بۇلار سېنىڭ خۇسۇسىيىتىڭدىن ئەمەس، مەككارلىقىڭدىن مەنبەلەنگەن بولسا چانغىنى چانغان. بالونغا پۈۋلەۋەرسە ھامان ئېتىلىدۇ. لېكىن بالوننىڭ ئېتىلىشى ھېچقاچان شاردەك يىنىك بولمايدۇ. «يالغانچىنىڭ قۇيرۇقى بىر تۇتام» دەيدۇ خەلقىمىز. سېنىڭ بالونۇڭمۇ خەلقى ئالەم ئاڭلىغۇدەك، پاڭ قۇلاقلارنى يارغۇدەك سەمرىپ تاشقۇچە، كۈنى كېلىپ رەسۋاسى چىققۇچە، پاڭ قىلىپ ئېتىلغۇچە ئەسقاتىدۇ خالاس! پاڭ قۇلاقلار ئاڭلىقلاشقان، پەردىلەنگەن كۆزلەر ئىچىلغان چاغدا يالغان بىچارىلىكمۇ، نازىنىنچە تولغىنىپ بېقىشمۇ ئەسقاتمايدۇ. ئەي پەسكەش تىپ! ھەممىنىڭ ۋاقتى كېلىدۇ. بالدۇر قورقۇۋالما، قورققۇڭ كەلسە پەردىلەنگەن كۆزلەردىن ئۈمىدىڭ ئۈزۈلگەن، تېڭىق قۇلاقلار ئېچىلغان كۈندىكى شەرمەندەئى شەرمىسار بولىدىغان كۈنۈڭدىن قورق!\n\n**- بۇرھان مۇھەممەد**"}
{"title": "بىنورماللىق", "author": "بۇرھان مۇھەممەد (Burhan Muhammed)", "date": "2019-07-11", "tags": ["مىللىي كىملىك", "پىسخىكا", "سىياسىي ئانالىز", "بىنورماللىق"], "content": "# بىنورماللىق\n\n**ئاپتورى:** بۇرھان مۇھەممەد  \n**ۋاقتى:** 2019-يىل 11-ئىيۇل\n\n## تاجاۋۇزچىلار\nتاجاۋۇزچىلار مىللەت گەۋدىسىگە مۇسەللەت بولغاندىن تارتىپ ئىزچىل ھالدا مىللەتنىڭ گەۋدىسىنى خۇددى بۇ مىللەتنىڭ زېمىن پۈتۈنلۈكىنى بۆلۈپ ئىدارە قىلغىنى كەبى ئىزچىل يىمىرىپ تاشلاش، پارچىلاش ۋە بىر گەۋدە ھالىتىگە قايتىپ كېلىش يولىنى بۇزۇپ تاشلاش قەستىدە بولۇپ كەلدى. بۇنىڭلىق بىلەنلا قالماستىن، ئەسلىگە قايتىش ۋە ئويغىنىش يولىنىمۇ قالايمىقانلاشتۇرۇۋېتىش ئارقىلىق مىللەتنىڭ ئۆزلۈكىنى تېپىش، ئۆزىنى تونۇش، تەۋەلىكىنى ۋە كىملىكىنى تونۇشقا بولغان ئۈمىدىنىمۇ بەربات قىلماقچى بولۇپ تىنىمسىز ھەرىكەت قىلىپ كەلدى ۋە كەلمەكتە. بۈگۈن ئەنە شۇ ھەرىكەت ۋە ئەمگەكلەرنىڭ مېۋە بېرىۋاتقانلىقى ئەقىل كۆزى بىلەن كۈزىتىۋاتقانلار ئۈچۈن سىر بولمىسا كېرەك.\n\n## نۆۋەتتە\nنۆۋەتتە ئىززەتنىڭ، شەرەپنىڭ، مەرتلىكنىڭ، جاسارەت ۋە پىداكارلىقنىڭ يارقىن سەھنىسى بولغان مىللىي دەۋا سەھنىسىدە كۆرۈلۈۋاتقان بىنورماللىقلار يەتكۈچە كۆزگە چىلىقىپ تۇرۇپتۇ. مىللەتنىڭ تەقدىرى ئۈستىدە ھەرىكەتتىن سۆز ئېچىپ تۇرۇپ ئەمەلىيەتتە شالغۇت ئىدىيەلەرنى بازارغا سېلىش، ئىلمىي پىكىر ۋە سىستېملىق نەزەرىيەۋى ئاساسلارنىڭ رولىنى يوق ساناپ قارىسىغا ھەرىكەت قىلىشقا قىزىقتۇرۇش، قاتمال ۋە شاكال مىللەتچىلىكنى بازارغا سېلىش ئارقىلىق رېلىسنى بۇراش ياكى مەسىلە ئۈستىگە مەسىلە پەيدا قىلىش، ھېچبىر تارىخىي ۋە ئىلمىي ۋە ئەمەلىي رېئالىققا چۈشمەيدىغان سەپسەتىلەر ئوتتۇرىلىقتا يورغىلاپ يۈرۈپتۇ. كۈلكىلىك يېرى، بۇنداق سەپسەتىلەرگە قاتتىق ھىماتچى بولۇپ كۆرۈنۈۋاتقان، تارىخچىلىقتىن، مىللەتچىلىكتىن، دىنچىلىكتىن، تىلچىلىقتىن، ئىشقىلىپ تەبىئىي پەندىن سىرت قانداق ساھە بولسا، نېمە تېما بولسا، ئاشۇنىڭدىن ھېكايە سۆزلەپ، كاپشىپ ئارام بەرمەيدىغان «تەتقىقاتچى»لارمۇ بوي كۆرسىتىپ يۈرۈۋاتىدۇ. نېمىنىڭ خېرىدارى بولسا، شۇنىڭ پېيىدە يۈرىدىغان بۇ بازارچىلار مىللەتنىڭ ئۇيغۇر ئىسمىدىن باشقا ھەممە نەرسىسىگە قوشۇق سېلىپ يۈرۈۋاتقانلىقى، قارا ساۋات سەۋىيەسىدە تۇرۇپ ئارىلىشىۋېلىۋاتقان پەن ۋە ئىلىم ساھەلىرىگە قانداقتۇر تۇتۇمسىز، ئېنىقسىز، شاكال ئىدىيەلەرگە ئورالغان پاخال شۇئارلارنى بازارغا سېلىۋاتقانلىقىدەك بىر ھالەتنىڭ مەيدانغا كېلىۋاتقانلىقىنى كۆرۈپ تۇرىمىز. بۇنداق بىر ھالەتنىڭ ھۆكۈم سۈرۈشى دەرۋەقە بىر بىنورماللىقنىڭ نورماللىق سۈپىتىدە قوبۇل قىلىنىشى ئۈچۈن ئاللىقانداق بىر ئۇرۇنۇشلارنىڭ مەيدانغا كېلىۋاتقانلىقىنى كۆرسىتىپ تۇرۇپتۇ.\n\n## ئاسارەتتىن قۇتۇلۇش\nئاسارەتتىن قۇتۇلۇش يولى ئىزدەش، كۆنۈكتۈرۈلۈشلەردىن بوشىنىش ۋە ئالدىنئالا ئىدىيەۋى تەييارلىقلار، كېرەكلىك چارە - تەدبىرلەر ئۈستىدە باش قاتۇرۇش مۇھىم بولۇۋاتقان مۇشۇنداق بىر پەيتلەردە خۇددى ۋەزىپىسىنى كۆز كۆز قىلىۋاتقاندەك، ھەر مەۋسۇمدە ئوخشىمىغان غەۋغالارنىڭ باش كۆتۈرۈشى، قەرەللىك شەكىلدە ئۇقۇم جىدەللىرىنىڭ ئايىنىپ قېلىشى ئەمەلىيەتتە بىنورماللاشتۇرۇش ھەرىكەتلىرىنىڭ ئىپادىسى.\n\n## بىنورماللاشتۇرۇش ھەرىكەتلىرى\nبىنورماللاشتۇرۇش ھەرىكەتلىرى دائىرىسىگە مىللەتنىڭ مەسىلىسىنى ئۇقۇم جىدەللىرىگە قاپساپ قويۇش، ھېچقانداق توقۇنۇشسىز ھەل قىلغىلى بولىدىغان ۋە شۇنداق قىلىنىپ كېلىنگەن مەسىلىلەرنى گويا توقۇنۇشتەك كۆرسىتىشكە ئۇرۇنۇشلارنى، ئۇيغۇرلۇق ئىسمىنى سۇيئىستېمالچىلىق ئوبيېكتىغا ئايلاندۇرۇۋېتىش، ئۇيغۇرنىڭ دىنى بىلەن مەدەنىيىتىنى رەقىپ ئورۇنغا چۈشۈرۈش، ئۇيغۇرلۇق بىلەن تۈركپەرۋەرلىكنى زىتلاشتۇرۇش، تۈركىي ئەجداد بىلەن بۈگۈنكى ئۇيغۇر ئەۋلاد ئوتتۇرىسىدا ھاڭ پەيدا قىلىشقا ئۇرۇنۇش قاتارلىقلارنى كۆرسىتىپ ئۆتۈشكە بولىدۇ. مىللىي ئىرادىنى قالقان قىلىپ تۇرۇپ قىلىنىۋاتقان بۇ خىل ئۇرۇنۇش ۋە قايمۇقتۇرۇشلار ئېنىقكى بىزنىڭ نورماللىشىشىمىزنى كۆرەلمەيدىغان، نورماللىقتىن ھالقىپ ساپلىشىشنى، سەۋىيەلىك بىر توپلۇمغا ئايلىنىشىمىزنى، ساپالىق ۋە بىلىملىكلەر قاتلىمىنى شەكىللەندۈرگەن ئاساستا دەۋانىڭ خاراكتېرىنى ئىسلاھ قىلىش ۋە دەۋا سېپىنى سەرخىللاشتۇرغان ئاساستا قەدەم ئېلىشىمىزنى خالىمايدىغانلارنى خۇش قېلىشتىن باشقىغا يارىمايدۇ. بۇنداق مەسىلىلەرگە نورماللىقنىڭ كىملەرنىڭ ئۈمىدى ئىكەنلىكى، بىنورماللىقنىڭ كىملەرنىڭ كۈتۈۋاتقان نەتىجىسى ئىكەنلىكى نۇقتىسىدىن قارىغان چاغدا ئايرىش ئىشىمىزنى يەنىمۇ قولايلاشتۇرۇشى مۇمكىن.\n\nيازار: بۇرھان مۇھەممەد 2019-07-11"}
{"title": "مۈڭگۈزى ئىچىگە ئۆسۈۋاتقان «مەزلۇم»لۇق", "author": "بۇرھان مۇھەممەد", "date": "2021-09-25", "tags": [], "content": "# مۈڭگۈزى ئىچىگە ئۆسۈۋاتقان «مەزلۇم»لۇق\n\n### (1)\nگەپچىلىكنى ئاقتۇرۇش ئۈچۈنمۇ بىر ئۇسلۇب، مېتود كېتىدۇ. بەزى ماڭقۇرتلارنىڭ ساپاسىزلىقى ۋە بىلىمسىزلىكىگە باقماي جۆيلۈشلىرى كىشىنىڭ غىدىقىنى قوزغىماي تۇرالمايدۇ. ھېچقانداق باغلىنىشى يوق بىر نەرسىلەرنى زورىغا بىر - بىرىگە چېتىشتۇرۇپ مەسىلە ئويدۇرۇپ چىقىپ ئارقىدىن ئۇنىڭغا قالپاق ياساپ پىپەن قىلىش پەقەتلا تاجاۋۇزچىسىنىڭ دەرگاھىدىن قوغلانغانلىق دىرامىسىنى پەش قىلىپ ئۇنىڭدىن مەدەت كۈتىدىغان، پۇقرالىقىدىن مەھرۇم بولغاندا، يەنى ئۈچ تالىقىنى تولۇق ئېلىپ ئىلىناشقۇدەك يېرى قالمىغاندا قارشى ئوبيېكتنىڭ يامان غەيۋىتىنى قىلىپ ھېسداشچىلارنى ئەتراپىغا يىغىپ يۈرۈپ ئىچىنى بوشىتىدىغان بىشەم خوتۇننىڭ كۈنىگە قالغان ماڭقۇرتلاردىن، «ئۇرغۇچىسىغا ئامراق» تاسمىلىق شالغۇت زېھنىيەتلەردىن كۈتۈش مۇمكىن. قارىغۇدەك بولساق، بۇ خىل شالغۇتچە تۇتۇم يۇقۇملۇق كېسەل مىسالى روھىيىتى ئاسارەت زەھىرىدە زەئىپلىشىپ كەتكەن بىر تۈركۈم ئاۋامۇنناسقىمۇ يۇقۇۋاتقاندەك.\n\nئېسىمىزنى ئاختۇرۇپ كۆرسەك سەرسانچىلىق ھاياتىمىزدا يۈز بېرىۋاتقان تۈرلۈك ئىشلارنىڭ ۋەتەن ئىچىدىكى بەزى بىنورمال ھادىسىلەر بىلەن پىچىم ۋە قېلىپ جەھەتتە، تۇتۇم ۋە پوزىتسىيە جەھەتلەردە مۇئەييەن ئوخشاشلىقلارنى تەكرارلاپ كېلىۋاتقانلىقىنى كۆرۈپ يېتىش تەس بولمىسا كېرەك. بۇنىڭ ئىچىدە  كوچا كېزەر تىلەمچىلەر تائىپىسىنى مىسال قىلىش مۇمكىن. بىر زامانلار كۆپىنچە يۇرتلاردا قەيەردە ئاۋاتلىق بولسا، شۇ يەردە تىلەمچىلەر تائىپىسى سەپ تۇتۇپ بىر كوچىنىڭ ئېغىزىنى ئىگىلەپ ياتىدىغان ئىشلار ئەۋج ئالاتتى. ئىجتىمائىي بۇلغىنىش ۋە ئەخلاقىي چۈشكۈنلۈكنىڭ يامرىشى نەتىجىسىدە دىۋانىلەر تائىپىسىنى شەكىللەندۈرگۈچىلەر بارا-بارا ھەقىقىي دىۋانىلەر بولماستىن، جانباقارلار تائىپىسى ئاساسىي ئېقىمنى تەشكىل قىلىدىغان بولۇپ قالدى. سەدىقە بەرسە دۇئا قىلىدىغان، بەرمىسە قارغايدىغان، كوي بەرسە تازىم قىلىدىغان، موچەن بەرسە يامانلاپ غودۇڭشىيدىغان جانباقتىلارنىڭ كۆپىيىشى بۇ تائىپىنىڭ كەسپىي تەرەققىياتىغا بەلگىلىك ئۆزگىرىشلەرنى سىڭدۈرۈپ ئېلىپ كىرىشكە باشلىغان ئىدى. ھەر تەبىقىدە چىرىكلىشىش بولغاندەك كېيىنكى چاغلاردا بۇ تائىپە ئارىسىدىمۇ روھىنى شەيتانغا ساتقان «تىلەمچىلەر»مۇ پەيدا بولۇپ قالدى. بۇنداق تىلەمچىلەر كۈندۈزى تور رومال ئارتىپ تىلەمچىلىك قىلسا، ئاخشاملىرى كىيىم يەڭگۈشلەپ ئىشرەتخانىلاردا تىلەپ تاپقانلىرىنىڭ مېغىزىنى چاقىدىغان ياكى چاققۇزىدىغان بىر تۈركۈم لېۋەنلەر سارىيىنىڭ كاندىدات ئەزالىرىغا ئايلىنىۋېلىشقان ئىدى. بۇلارنىڭ دىۋانىچىلىق ساھەسىگە قوشقان تۆھپىلىرى نەتىجىسىدە دىۋانىچىلىق ئېھتىياجنىڭ بىنورمال تەقەززاسىدىن بىنورمال كەسىپكە، بىنورمال كەسىپتىن بىنورمال شىركەتكە، بىنورمال شىركەتتىن بىنورمال گۇرۇھقا ئايلىنىپمۇ ئۈلگۈردى. ئاخىرىدا دىۋانىچىلىقمۇ بىنورمال كەسىپ ھالىتىدىكى بۇلغىنىشىنىڭ يۇقىرىقى چېكىنى، غۇرۇرسىز ۋە نومۇسسىز داپشاقلىقنىڭ يۇقىرى پەللىسىنى ياراتقانىدى.\n\nكۈنىمىزگە قايتىپ كېلىدىغان بولساق، مانا بۇ يۇقىرى پەللىنىڭ كۈنىمىزدە سىياسەت كوچىسىدا تىمىسقىلاپ يۈرۈۋاتقان كۆز كۆرۈنگەن شالغۇت زېھنىيەتلىك تىپلار تەرىپىدىن سىياسەت ئاتموسفېراسىدىمۇ يارىتىلىشقا ئۇرۇنىلىۋاتقانلىقىنى كۆرۈپ تۇرىمىز. قارىغۇدەك بولساق، بۇنداقلار ئاھانەت ۋە ھاقارەت خۇسۇسىدا خېلى چىڭقىلالايدۇ. لېكىن ئىزاغا چۈشۈپ قېلىشتىن، ساپاسىزلىقى، بىلىمسىزلىكى ۋە چۈپرەندىلىكى سازايى بولۇپ ئۆزىنىڭ يۈزىنى ئۆزى تۆكۈۋېلىشتىن ئېھتىيات قىلىپ كەتمەيدۇ. خامېلېئونلارچە رەڭ ئۆزگەرتىشلىرى، تۇتۇرۇقسىزلىقلىرى قەدەمدە ئۇچراپ تۇرىدۇ. يۈز ئۇ قەدەر قېلىنكى، نومۇس قىلماسلىقتا ھېلىقى چۈمبەللىك تىلەمچىلەرنىڭ يۈزى بىر ياقتا قالىدۇ. ھەتتا چۈمبەللىك تىلەمچىلەرنىڭ ئۇۋىسى بولغان ئىشرەتخانىغا چۈشۈپ قايتىدىغان دائىملىق خېرىدارلارنىڭ يۈزىمۇ سىياسەت كوچىسىدىكى مەزكۇر داپيۈزلار ئالدىدا قېلىنلىقتا چېنىپ قالىدۇ. چۈمبەللىك چاغلىرىغا قارىسىڭىز ماڭدامدا بىر خىتاينى راسا تىللىغان كۆرۈنىدۇ. لېكىن قارىسىڭىز ئۇزاق ئۆتمەيلا ئۇنىڭ تىللاشلىرىنىڭ مۇستەملىكچىلىككە قارشىلىقتىن بەكرەك، ياۋۇزلۇقىغا قارىتا ئىكەنلىكىنى، قانخورلىشىشتىن بالدۇرراق توختاپ ئەسلىدىكى سۆڭەك تاشلاپ باش سىلايدىغان، پەپىلەپ باقىدىغان كۈنلەرگە قايتىشىنى ئارزۇلاشتىن، ئۇنىڭ ئىدىيەسىگە تەرجىمان بولۇپ ئىشلەيدىغان كۈنلەرنىڭ قايتا كېلىشىگە بولغان تاماگەرلىكتىن ئىكەنلىكىنى كۆرىسىز. ھەتتا بەزىلىرىنىڭ ساداقەتچى زېھنىيىتى ئىتنىڭ سۆڭەك تاشلىغان خوجايىنىغا بولغان ساداقەتچى زېھنىيىتىدىنمۇ بېسىپ چۈشىدۇ. ئىت سۆڭەك تاشلىمىغان خوجايىنىدىن ۋاز كېچىشنى بىلىدۇ. لېكىن روھىيىتى باسقۇنچىسىغا كۆيۈپ قالغان بۇ «ساداقەتمەن» تىپلار بولسا، مۇستەملىكىچى باسقۇنچىلىرىدىن ئالدىراپ ۋاز كېچەلمەيدۇ. ئادا - جۇدالىق جاكارلىيالمايدۇ. ئەكسىچە تاجاۋۇزچى كۈچ قانچە مەيدىسىدىن ئىتتىرىگەنچە قۇيرۇق شىپاڭشىتىپ كۆرىدۇ. ھەتتا ئارىلىرىدا پاسپورتىنى كېسىپ قولىغا تۇتقۇزۇپ قويسىمۇ، كۆزۈمدىن يوقال، دەپ قوڭغا تەپكەن تەرزدە ماكانىدىن ھەيدەپ چىقارسىمۇ، مېنى پۇقرالىققا ئالمىدىڭ دەپ قاقشاپ ئۆلۈكىنى ساتىدىغانلارمۇ چىقىپ تۇرىدۇ. قىزىق يېرى بۇ تىپتىكى تاسمىلىق شالغۇت زېھنىيەتلەر پات - پات مىللىتىنىڭ سىياسىي قىممەتلىرى ۋە مۇستەقىللىق ئىرادىسىگە ئۆزىنىڭ ئالاقىسى يوقلىقىنى ئىپادىلىمىگۈچە كۆڭلى تىنماي كېتىدۇ. خىتايدا يېزىپ كۆنۈپ كەتكەن «تەكشۈرۈشنامە»تىپىدىكى يازمىلارنى يېزىپ ئەل - جامائەتكە ئېلان قىلمىغۇچە، يازغىلى پۇرسەت تاپالمىغاندا كامېراغا قاراپ ئولتۇرۇپمۇ بولسا دەۋالمىغۇچە، «ساداقىتى»گە يۈز كېلەلمەيۋاتقانلىقىنى، قۇيرۇقىنى جايىدا شىپاڭشىتالمىغانلىقىغا بولغان ئۆكۈنۈشلىرىنى ئېزىلگەن، ھەق - ھوقۇقى تارتىۋېلىنغانلارنىڭ سىياقىدا ئىزھار قىلىۋالمىغۇچە ئارام تاپمايدۇ.\n\n### (2)\n«ياۋاشنىڭ مۈڭگۈزى ئىچىدە» دېگەن سۆز بۈگۈن «مەزلۇمنڭ مۈڭگۈزى ئىچىدە» دېگەنگە ئۆزگىرىۋاتقاندەك بىر كەيپىيات شەكىللىنىشكە باشلاپ تۇرۇپتۇ. يۇقىرىقى تەمسىل ھەقىقەت سۈيى بىلەن ئېرىغدالمىغان تۇيغۇ ۋە مۇددىئالىرىنى، دۇرۇستلۇق ۋە سەمىمىيەتتىن نېسىۋېلەنمىگەن مەقسەت ۋە ئارزۇلىرىنى رايىشلىق تۈسى بېرىلگەن تاشقى تۇتۇم ۋە ھەرىكەتلىرى بىلەن يوشۇرۇشقا تىرىشىدىغان، مۇلايىم كۆرۈنۈپ ئەمما پىنھانلىق ئىچىدە ھەقىقىي بەتبەشىرە خاراكتېرى بويىچە ئىش تۇتىدىغان ئالا كۆڭۈل كىشىلەرگە قارىتىلغانلىقى مەلۇم. نە ئاجايىبكى بۈگۈنكى خېلى كۆرۈنەرلىك سالماقنى ئىگىلىگەن ۋە بىر قانچە يىل مابەينىدە ۋەتەندىكى زۇلۇم ۋە قىرغىنچىلىققا قارىتا ئاۋاز چىقىرىپ كېلىۋاتقانلار توپىدا بىردىنلا ئۈنى كېسىلىش ياكى پەسىيىش ھالىتى باش كۆتۈرۈپ قالدى. ئالاقە ئۈزۈلۈشى، شۇمخەۋەر تەرزىدە كېلىۋاتقان زۇلۇم ۋە قىرغىنچىلىق خەۋەرلىرى سەۋەبلىك زۇلۇمغا ئۇچرىغۇچىغا خاس تۇتۇملار بىلەن مۇستەملىكچىلىككە قارشى تۇرۇش لازىملىقىنى، زالىمغا قارشىلىق ھەرىكەتلىرىنى ئەۋج ئالدۇرۇش، قوللاپ - قۇۋۋەتلەش لازىملىقىنى تونۇپ يەتكەندەك كۆرۈنگەن بۇ توپ مانا ئەمدى ئالاقىنىڭ قىسمەن ئېچىۋېتىلىشى بەدىلىگە گويا بىرەر ئىچكى توختاملىشىشنىڭ نەتىجىسىدە شۈكلۈككە چۆمۈشۈۋاتقاندەك بىر ھالەتكە قاراپ يۈزلىنىپ تۇرۇپتۇ. بۇ تۈردىكى ئەھۋاللار ئەمەلىيەتتە خاراكتېرگە سېڭىپ كەتكەن قۇللۇق زېھنىيەتنىڭ ئىپادىسى بولۇپ، ئالاقە ئۈزگەندە جاھاننى باشقا كەيگۈدەك مەزلۇم قىياپىتىدە ھەرىكەت قىلىش، ئالاقىنى ئېچىۋىتىشىگە ئۈلگۈرۈپ مۇستەملىكىچىنىڭ ئۇشبۇ «رەھىم - شەپقىتى»دىن دەرھال تەسىرلىنىپ پەسكويغا چۈشۈشكە باشلاش، قايتا ئۇنىڭ غەزىپىگە دۇچار بولۇپ يەنە قايتا ئالاقە مەھرۇملۇقىدىن نېسىۋېلەنمەسلىكى ئۈچۈن «مەزلۇم (زۇلۇمغا ئۇچرىغۇچى)»غا خاس قارشىلىق روھىنى بىردىنلا ياۋاش پۇقراغا ئايلىنىش ۋەزىيىتىگە يەڭگۈشلەش، تاجاۋۇزچىنىڭ پۇقراسىغا ئايلىنىش سالاھىيىتىنى يېڭىلاشقا تۇتۇنۇش قاتارلىقلار دەرۋەقە «مۈڭگۈزى ئىچىگە قاراپ ئۆسۈپ كۆنۈپ قالغان مەزلۇملۇق»نىڭ ئىپادىلىرىدىندۇر.\n\nقەدىمكىلەر ئېيتىدۇكى: «زالىم ئۆز نۆۋىتىدە تەڭرىنىڭ يەر يۈزىدىكى قامچىسىدۇر».  بۇ يەردىكى «قامچا» قانداقتۇر زالىمنىڭ مەرتىۋىسىنى ئۆستۈرۈشكە دالالەت بولماستىن، بەلكى زوراۋانلىق ۋە قىرغىنچىلىقنىڭ ئىپتىدائىي قورالىغا ئىشارەت بولۇپ، قامچا جازالاش ۋاسىتىسى ياكى كۈچ ساھىبىنىڭ ئاجىز ياكى مەھكۇم ئۈستىدىن ئېلىپ بارىدىغان ئەدەپلەش قورالىدۇر. قامچا يەنە ئەقىل ۋە مۇستەقىل غايىدىن يوقسۇنلاشقان، ھۆر ئىرادىسىنى ئىشلىتىشتىن ئاجىز كەلگەن، ئەشرەفلىكتىن «ھەقىر»لىققا چۈشۈپ كېتىۋاتقان كىشى ئۈچۈن ئەقلىنى يىغدۇرۇش، كاللىسىنى سىلكىتىشكىمۇ ئىشلىتىلىپ كەلگەن. قامچا يەنە خوجايىننىڭ قولىغا چىققىنىدا قۇلنى تىزگىنلەشنىڭ، ئۇنى خورلاشنىڭ قورالىمۇ قىلىنغان. شۇنىڭ بىلەن بىر ۋاقىتتا قامچا غاپىلنىڭ غەپلىتىنى، ئەقىلسىزنىڭ ئەقلىنى قايتۇرۇپ كېلىش، سەگىتىش ئۈچۈن سىمۋول سۈپىتىدە تەمسىللەردىمۇ ئىشلىتىلىپ كېلىنگەن. بۇ مەنىدىن زالىمنىڭ قامچىسى مەزلۇم ئۈچۈن، شۇنداقلا ئەقىل كۆزى كور قېلىۋېتىلگەن، قەلب تۇيۇمى سەزمەس قېلىۋېتىلگەن، غەپلەت ئۇيقۇسىنى كەلتۈرگۈچى خۇرۇچلارغا مەست بولۇپ ھەقنىڭ ئادالىتى ئۈچۈن كۈرەش قىلىش ئورنىغا، زالىمنىڭ زۇلمىتى ئارقىسىدىكى قاراڭغۇلۇققا مەھكۇم بولۇپ ھالاك بولۇشقا قاراپ كېتىۋاتقان توپلۇم ئۈچۈن ئەڭ ئېغىر شەكىلدە چېلىنغان سىگنال، كېلىۋاتقان ھالاكەتكە قارشى ئويغىنىشنىڭ زۆرۈرلۈكىنى تونۇتقۇچى ئاچچىق رېئاللىقتۇر.\n\nبىراق، بۇنداق سىگنال ياكى ئاچچىق رېئاللىقلارمۇ كار قىلمايدىغان ئەھۋاللار بولىدۇ. زالىم قاچانكى قامچىسىنى كۆتۈرسە چارىسىزلىكتە ئۇنىڭغا قارشى ئوت بولۇپ يانىدىغان، ئەمما قامچا ئورنىغا زەھەر يالىتىلغان شېكەر سۇنغىنىدا ئۇنىڭغا بولغان ئەسىرلىكنى ئىمتىياز ۋە ئەۋزەللىك جۈملىسىدىن چاغلايدىغان ماڭقۇرت زېھنىيەتلەر ئەنە شۇ كار قىلماس ھالغا كېلىپ قالغانلار بولۇپ، بۇنداقلار نە ئويغىنىشتىن، نە رېئاللىقنى تونۇپ يېتىشتىن مەھرۇمدۇر. بۇنداقلار بۇخىل ئېغىر تىپتىكى زەربىلەردىن سەگىشنى، سىگنالدىن ئاگاھ بولۇپ يىللاردىن پەپىلەپ، قورقىتىلىپ ياشاشنىڭ بۈگۈنكى زىيانلىرىدىن ئىبرەت - ساۋاق چىقىرىشنى، يەنە كۈنلەر ئۆتۈپ بۇ سىگنالنىڭ تېخىمۇ ئېغىر شەكىلدە تەكرارلىنىشىنىڭ، ئۈزۈل - كېسىل ھالاكەت بىلەن نەتىجىلىنىپ تەڭرى غەزىپىگە لايىقلاشقان «ھەقىر» ئىنسانلار توپىدىن ئورۇن ئېلىپ قېلىشتىن، زالىملىرى بىلەن بىر سەپتە ھەشر قىلىنىپ قىلىشتىن ئەنسىرەپ كەتمەيدۇ. قىسقىسى، بۇنداق بىر تارىخنىڭ جاۋابكارلىرىغا ئايلىنىپ قېلىشنىڭ ئالدىنى ئېلىش ئۈچۈن كۈرەش قىلىش، پىداكار بولۇش لازىملىقىنىمۇ ئاڭقىرىمايدۇ. زۇلۇمنىڭ تەكرارلانماسلىقى ئۈچۈن مەسىلىنىڭ ئاداققى يېشىمى بولغان قامچىنى ۋە قامچا كۆتۈرگەن قولنى كېسىپ تاشلىماقتىن، قامچا كۆتۈرۈشكە جۈرئەت قىلالماس ھالغا كەلتۈرۈشتىن باشقا چىقىش يولى يوقلىقىنى چۈشىنىپ يېتەلمەيدۇ ياكى چۈشىنىپ يېتىشتىن ئۆزىنى قاچۇرىدۇ. ئەكسىچە، بۈگۈنكىدەك ۋاقىتلىق ساق قېلىشنى، ئۆزىگە كەلمىگەن ئائىلىۋى قىرىلىشنى باشقىلارنىڭ چەرخ پەلىكىدىن ئاشماي كېلىۋاتقانلىققا دەڭسەپ بۇنى زالىمنىڭ ئۆزىگە قىلىنغان بىر تۈرلۈك «رەھىم - شەپقىتى» قاتارىدىن چاغلايدۇ. كۆز ئالدىدا بۇ قىرىلىشنىڭ ئەڭ ئەشەددىي تۈسىنى ياشاۋاتقان، ھەر كۈنى دېگۈدەك مىڭ ئۆلۈپ مىڭ تىرىلىش تىراگېدىيەسىنى ياشاۋاتقانلارغا قاراپ بولسىمۇ ئازغىنە پىداكارلىق كۆرسىتىشكە، قارشىلىق روھىنى كۈچەيتىشكە جۈرئەت قىلالمايدۇ. ۋاقىتلىق ئالاقە راۋانلىقى بەدىلىگە ئالدىنىپ بۇزۇلغان سۈكۈتلىرىنى «رايىشلىق سۈكۈتى»گە ئايلاندۇرۇشنىڭ پەقەتلا نۆۋەتنى كېچىكتۈرۈشتىن باشقىغا كار قىلمايدىغانلىقىنى، بۇنىڭ ماھىيەتتە «سۇنى لېيىتىپ بېلىق تۇتۇش» تىپىدىكى دۈشمەن تاكتىكىسىغا، تاجاۋۇزچىلارنىڭ قىرغىنچىلىقنى يوشۇرۇش نەيرەڭلىرىنىڭ ئىشقا يارىشىغا تەڭكەش قىلىش بولىدىغانلىقىدەك نازۇك رېئاللىقنى كۆرۈپ يېتەلمەيدۇ. مانا بۇ بىر قانچە يىل ما بەينىدىكى ئالاقە مەھرۇملۇقى تۈپەيلى بۇزۇلغان سۈكۈتنىڭ، مەۋقە ۋە مەيدان ئايرىشلارنىڭ، نەپرەت ۋە قارشىلىشىش روھىنىڭ قانداقتۇر ئويغانغانلىقتىن، زالىمنىڭ قامچىسىدىن سەگىگەنلىكتىن بولماستىن، ئەسلى روھىيەتتە بار بولغان «زېھنىي قۇللۇق»نىڭ داۋاملىشىۋاتقانلىقىنىڭ، ھېلىھەم زالىمىدىن «مىھرى - شەپقەت» كۈتۈشنىڭ ئىپادىلىرىدۇر. شۇنداقلا بۇ نەچچە ۋاقىتتىن بېرىقى قارشىلىشىش تۇتۇملىرىنىڭ ئەمەلىيەتتە پەقەتلا پىچاق سۆڭەككە يەتكەندىن كېيىنكى تىپىرلاش خاراكتېردىكى ياكى بولمىسا مۈشۈكنىڭ قۇيرۇقى دەسسەلگەندە كۆرسىتىدىغان تەبىئىي رېفلېكسى تۈرىدىكى ئىنكاس قايتۇرۇش جۈملىسىدىن ئىكەنلىكىنىڭ ئەمەلىيەتلىرىدىندۇر. بۇنداق بىر روھىيەت، بۇنداق بىر زېھنىيەتلىك تائىپىلەرنىڭ جەمئىيەتنىڭ ھەرقايسى تەبىقىلىرىدە كەڭ كۆلەمدە تېپىلىپ تۇرۇشى بولسا، ئىجتىمائىيلىققا چاپلاشقان ئىللەتنىڭ يامراش ئالدىدىكى سىگنالى، پاجىئە ئۈستىگە تۇغۇلغان ۋابا خاراكتېرلىك پاجىئەلەرنىڭ كېلىۋاتقانلىقىنىڭ بېشارىتىدۇر.\n\nشۇبھىسىزكى، «مەزلۇم» بولۇش (كېلەچەككە دائىر مۇئەييەن پىلان-غايە چىقىش قىلىنمىغان ئەھۋال ئاستىدا) رايىش پۇقرا بولۇشنىڭ قازىنىنى ئېسىشقا، قانداقتۇر تاجاۋۇزچىنىڭ پۇقرالىقىنىڭ تەمەسىدە ئۇنىڭغا قارشى سۈكۈت يولىنى تاللاشنى يوللۇقلاشتۇرۇشقا باھانە بولالمايدۇ. بەلكى مەزلۇم بولۇش بەزىدە ئۆز ئالدىغا بىر ئىمتىيازدۇركى، ئۇ ئىنسانغا زالىمنى بىتچىت قىلىش ئۈچۈن ھەر تۈرلۈك قارشىلىقنى مەيدانغا كەلتۈرۈش ھەققىگە ئىگە قىلىدۇ، كوللېكتىپ مەسئۇلىيەتنى ھەر بىر شەخس ئۈستىدىكى مەجبۇرىيەتكە ئايلاندۇرىدۇ. ئۇ يەنە زالىمغا قارشى ۋاسىتە تاللاپ ئولتۇرماستىن ھەر تۈرلۈك قارشىلىق كۆرسىتىشنى مەشرۇئلاشتۇرغۇچى سالاھىيەت ئاتا قىلىدۇ. بۇنداق بىر سالاھىيەت ياكى «ئىمتىياز»نىڭ كىشى ئۈچۈن ئۆتمۈشىدىن دەرس چىقىرىپ بۈگۈنىدە سىلكىنىشكە، كېلەچىكى ۋە ئەۋلادلىرى ئۈچۈن چىقىش يولى ئىزدەشكە ئۈندەك بولۇشى زۆرۈر، ئەلۋەتتە. ئەكسىچە ھالدا تاجاۋۇزچىسىنىڭ ھاكىمىيىتىنى «دۆلىتى» دەپ ئېتىراپ قىلىدىغان، ئۇ زۇلۇم قىلمىسىلا بايرىقى ئاستىدا خاتىرجەم كۈن كەچۈرۈش تاماسىدا ئۇنىڭغا بولغان سەمىمىيىتىنى ئاستىرىتتىن ھەر تۈرلۈك ئۇسۇللاردا ئىپادىلەپ تۇرۇشقا يارايدىغان تۇتۇملارغا زورۇقۇش بۈگۈنكىدەك قاتمۇقات - قىرغىنچىلىق ۋە ئاسسىمىلياتسىيە سىياسەتلىرىنى يولغا قويۇۋاتقان تاجاۋۇزچىلارنىڭ تومۇر تۇتۇشلىرىغا بەزلىنىپ بەرگەنلىك، ئويۇنغا دەسسەپ بەرگەنلىك بولىدۇ. بۇزۇلغان سۈكۈتىنى رايىش پۇقرالىق تۇتۇملىرىغا ئالماشتۇرۇشلار بولسا، ماھىيەتتە تاجاۋۇزچى كۈچلەرنىڭ «قىرغىنچىلىق يوق»، «چېگرا تاقىلىش مەۋجۇت ئەمەس»، «ئالاقىدىن مەھرۇم قويۇش» سىياسەتلىرىنى يۈرگۈزمىدۇق، دەيدىغان پىروپاگاندالىرىنى راستقا چىقىرىپ بېرىشكە خىزمەت قىلىدۇ. شۇنداقلا بۇنداق رايىش پۇقرالىق تۇتۇملىرى زالىم تاجاۋۇزچىلارغا قارىتا «مەن ۋە ئائىلەم ئارىسىدا ئالاقە ئوچۇقلا بولسا، بىزگە چېقىلمىساڭلارلا زۇلۇم ۋە قىرغىنچىلىقلىرىڭلارغا قارىتا ئارتۇق سۆزۈم يوق»، مەنىسىنى بىلدۈرىدىغان كۆز قىسىش ئىشارەتلىرىنى بېرىشتىن باشقا مەنىگە جورالمايدۇ. چۈنكى ۋەزىيەت ئوتتۇرىدا، تۇتۇملارمۇ ئوتتۇرىدا.\n\n### خۇلاسە\nئوقۇمۇشلۇقلار سېپىدىكى نوپۇزغا تايىنىپ «تاسمىلىق شالغۇتلۇق» تۇتۇمىنى بازار تاپقۇزۇش بىلەن، يوشۇرۇن ھالدىكى «رايىش پۇقرالىق» سېپىگە ئۆتۈش ھادىسىلىرى مىللەت ئىستىقبالى ئۈچۈن ئېلىپ ئېيتقاندا، ئىچىدىن خوراتقۇچى «ۋابا»لىق جەھەتتىن پەرقسىز تۇتۇم، ئىجتىمائىي ئىللەت ۋە مەرەزلىكلەر جۈملىسىدىندۇر. ئەگەر بۇ تۈر ئىللەت ۋە زېھنىي مەرەزلىكلەر ئاسارەتلىك دەۋرلەردە نورماللىق بىلىنگەن، ئەمما بۈگۈنكىدەك سۈرگۈندى، قوغلاندى، قاچقۇن ۋە مۇساپىرلىقتا سەرسان ياشاشقا مەجبۇر قېلىش تۈپەيلى مەسىلىنىڭ بىنورماللىقى ئۇقۇلغان تۇرۇپمۇ يۇقىرىقىدەك بىنورماللىققا تولغان ئىللەتلىرىمىز قايتىدىن تىرىلمەيدىغانغا ئۇجۇقۇش ئورنىغا ئەدەشكە قاراپ كېتىۋاتقان بولسا، بۇ بىزنىڭ ھېلىھەم «تەڭرى قامچىسى»دىن سىلكىنىشنى بىلمەستىن، زۇلۇمغا ئاشىنا بولۇشنى داۋاملاشتۇرۇۋاتقانلىقىمىزنى، ئاڭسىزلىقىمىزغا قارىتىپ تەككۈزۈلگەن ئۇقۇبەت قامچىلىرىنى يەپ تۇرۇپمۇ ئاڭلىقلىشىشنى ئىچىمىزدىن رەت قىلىدىغان خاھىشقا ئىگە بولۇپ قېلىۋاتقانلىقىمىزنى چۈشەندۈرىدۇ. شۇنداقلا مەزلۇملۇقتىن ئىبارەت تاجاۋۇزچى زالىمغا قارشى ھەر تۈرلۈك قارشىلىق ۋاسىتىلىرىنى ئىشلەپچىقىرىش ئېڭىمىزنى ھەرىكەتتىن توختىشىغا ئېلىپ بارىدۇ. ھەمدە مەزلۇملۇق سۈپىتىمىزدە ھەرىكەت ۋە قارشىلىق قىلىشتا ۋاسىتە تاللىماسلىق ئىمتىيازلىرىغا ئىگە بولۇشىمىزغا قارىماي قەھرىمانلارچە ياشاش ئىمتىيازى ۋە سالاھىيىتىنى چۆرۈپ تاشلاۋاتقانلىقىمىزنى، قىسقىسى، زالىمنىڭ قولىدا ھالاك بولۇشقا مايىللىق ئىچىدە كېتىۋاتقانلىقىمىزنى، ھەقكە كەلگەندە بويۇن تولغاشقا، مۇستەملىكچىگە كەلگەندە ئۇنىڭدىن شەپقەت كۈتۈپ پەردە ئارقىسىدا ناماقۇللۇق كۆزىنى قىسىشقا تەييار ھالەتتە ئىكەنلىكىمىزنى چۈشەندۈرۈپ بېرىدۇ. ئەجەبا بۇلار زۇلۇمغا ھەقلىقلىشىشنىڭ، قامچىلىنىشمۇ ئازلىق قىلىدىغان ھالاكەتنى ئاڭسىزلارچە تىلەپ تېپىشنىڭ بېشارىتى بولماي نېمە؟! ئەجەبا بۇ ئەھۋاللار قەيەرگە چاڭگا سالسا، شۇ چاڭگىسىدا ئوۋلىنىشنى كۈتۈپ ياتىدىغان ئولجىغا ئايلىنىپ كۈن كەچۈرۈشنى قۇرتۇلۇش بىلىدىغان، دۈشمىنىگە بولغان قارشىلىقىنى ئەبەدىيلەشتۈرۈشتەك باتۇرانىلىقتىن كۆرە ئۇۋىسىدا كۆپىيىپ سېسىپ يوقىلىشنى ئەلا بىلىدىغان ماڭقۇرتلۇقنىڭ ئىپادىلىرى بولماي نېمە؟!\n\n**- بۇرھان مۇھەممەد**\n*2021-09-25*"}
{"title": "نائەھلىلىك ۋە سالاھىيەتسىزلىك سىرتماقلىرىدا بوغۇلۇۋاتقان مۇستەقىللىق كۈرىشى", "author": "بۇرھان مۇھەممەد", "date": "2022-11-07", "tags": [], "content": "# نائەھلىلىك ۋە سالاھىيەتسىزلىك سىرتماقلىرىدا بوغۇلۇۋاتقان مۇستەقىللىق كۈرىشى\n\n### (1)\nۋەتەن مۇستەقىللىقى ھەرىكىتى شەرەپلەر ئىچىدە ئەڭ ئۇلۇغ، بەدىلى ئېغىر، تەۋەككۈلچىلىكلىرى كۆپ بولغان قۇتلۇق ھەرىكەتتۇر. بۇ ھەرىكەتنىڭ ئۇلۇغلۇقى شۇنىڭدىكى ئۇنىڭ يولىدا ئۆلۈش شەھىدلىكنى، ساق قېلىش غازىيلىقنى، قالدۇرغان ئىزلار قەھرىمانلىقنى بەخشەندە قىلىدۇ. قازانغان شەرەپلەر ئۆز نۆۋىتىدە مىللەتكە، خەلققە كەلتۈرگەن شان - شەرەپ سۈپىتىدە تەقدىرلىنىدۇ، ئەۋلادمۇئەۋلاد دۇئايى - سالاملار بىلەن، مەدھىيە - ئالقىشلار بىلەن ياد ئېتىلىدۇ. مىللىي خاتىرىگە ئۆچمەس تارىخ بولۇپ پۈتۈلۈش مانا بۇ تەرزدە روياپقا چىقىدۇ.\n\nبۇ ھەرىكەتنىڭ بەدىلىنىڭ ئېغىر بولۇشى شۇنىڭدىكى، ھەر تۈرلۈك يەككە ۋە كوللېكتىپ مەنپەئەتلەر ئۇنىڭ مەنپەئەتىگە خىزمەت قىلىدۇ. شەخس دائىرىسىدىن ھالقىمايدىغان مال، ئائىلە، يۈز - ئابرۇي، مەنسەپ، جان قاتارلىق تۆلەشكە تېگىشلىك بارچە بەدەللەر ئۇنىڭ يولىدا پىدا قىلىنىدۇ. ئۇنىڭ ئازادلىقى يولىدا كىشىلىككە چېتىلىدىغان بارچە ئەركىنلىكلەر بوغۇلۇشقا تەييار تۇرىدۇ. گېزى كەلگەندە ئۇنىڭ ھاياتلىقى ئۈچۈن ماماتلىق ۋەزىپىگە ئايلىنىدۇ.\n\nبۇ ھەرىكەتنىڭ تەۋەككۈلچىلىكلىرىنىڭ كۆپ بولۇشى شۇنىڭدىكى، ئۇنىڭ يولى باغۇ - بوستانلىققا تۇتاشقان تىكەنلىك يولدۇر. بۇ يول ئىرادىنى تاۋلايدىغان، تاكى نەپەستىن قالغانغا قەدەر كۈرمىڭلىغان سىناقلار، ئىمتىھانلار، پېشكەللىكلەرگە تولغان، گويا پىلسىرات كۆۋرۈكى مىسالى قىلدىن ئىنچىكە يولدۇر. بۇ يولدا سەللا ئىرادىسى بوشىغان، كۆزى قورققان، مەنزىلىگە قاراپ ئىلگىرىلەشتە تەمتىرىگەن، ئالدى - ئارقىسىغا قاراپ ئەندىككەن ھامان تېيىلىش، يېقىلىش، دومىلاپ چۈشۈش ھېچ گەپ ئەمەس. مەنزىلگاھنىڭ يولى بولغان فىردەۋسكە تۇتاشقان رېلىسنىڭ ئەسفەلە سافىلىن (مۇناپىقلار چۈشىدىغان ئەڭ ئاستى قەۋەتتىكى دوزاخ) نىڭ رېلىسىغا ئالمىشىپ قېلىشى، يىللاپ قىلىنغان ئەجىرنىڭ بىرلا ئاندا كۆپۈككە ئايلىنىشى ھەر زامان مۇمكىنچىلىك دائىرىسىدىدۇر. \n\nشۇڭا بۇ يول كىشىدىن دائىما ساق تۇرۇشنى، شوئۇرلۇق بولۇشنى، باسقان قەدەملىرى ئۈچۈن پاراسەت نۇرىنى چىراغ قىلىۋېلىشنى تەلەپ - تەقەززا قىلىدۇ. بۇ يولغا قەدەم ئالماق مەلۇم مەنىدىن ئالدىن كېپەنلىكىنى ھازىرلاپ قويۇپ ئاتلىنىشنى شەرت قىلغان بولىدۇ. ۋەتەننى ماددىي ۋە مەنىۋى ئىشغالدىن ئازاد قىلىش كۆرۈشىدىن ئىبارەت بۇ قۇتلۇق يول ۋەزنى، خاراكتېرى ۋە ئىستىقبالى ئېتىبارى بىلەن يۇقىرىقى ئۈچ نۇقتىغا مەركەزلەشتۈرگەن چاغدا، ۋەتەن يۈكىنى زىممىسىگە ئارتىش سالاھىيىتىنى قولغا كەلتۈرگۈچىلەرنىڭ ئۆز نۆۋىتىدە بۇ يولنىڭ شەرت ۋە تەقەززالىرىغا ئۇيغۇنلۇقىنى ئىددىئا قىلغۇچىلار ئىكەنلىكى ئوتتۇرىغا چىقىدۇ. شۇنداقلا مەزكۇر شەرت ۋە تەقەززالارغا ئۇيغۇن كەلمەيدىغانلارنىڭ بۇ يولغا قىسىلىۋېلىشىنىڭ ئۆزىگە ۋە ۋەتەنگە زۇلۇم قىلغۇچى بولۇپ قالىدىغانلىقى، كىشىنىڭ ئەسلىدە پەقەتلا چامى يېتىدىغان ئىشقىلا مۇكەللەف ئىكەنلىكى، شەرتكە ئۇيغۇنلاشمىغانلارنىڭ ۋەتەن يۈكىنى زىممىسىگە ئېلىش سالاھىيىتى يوق بولۇپلا قالماي، ئەكسىچە ۋەتەنگە يۈك بولۇشتىن باشقىغا يارىمايدىغانلىقىنى بىلىپ يېتىشى، ھەددىنى بىلىشى، دەڭسىشى كېرەك بولىدۇ.\n\n---\n\n### (2)\nچىن مەدەنىيىتىنىڭ قۇرغۇچى ئاتىلىرىدىن بىرى بولغان مەشھۇر مۇتەپەككۇر كۇڭزى شۇنداق دەيدۇ: **«ئىنتىقام يولىغا كىرەي دېسەڭ، ئىشنى ئالدى بىلەن ئىككى كىشىلىك گۆر كولاشتىن باشلا!»**. بۇ تەلىماتتا چىن پەلسەپەسى دەيدۇكى، جان ئېلىش بار يولدا جان بېرىشنىڭمۇ مۇمكىنلىكىنى ئەسلا نەزەردىن ساقىت قىلما! ئىنتىقام ئېلىشقا ھەقلىقمەن دېسەڭ، ھەقلىقلىقىڭ سېنىڭ چوقۇم بۇ يولدا غەلىبە قىلىدىغانلىقىڭدىن، ھايات قېلىشىڭدىن دېرەك بەرمەيدۇ. لېكىن سەن ئۆلسەڭ ھەق ئىگىسى سۈپىتىدە ئۆلۈشۈڭ مۇمكىن، قارشى تەرەپ ئۆلسە ئۆلۈشكە ھەقلىق بولۇپ ئۆلىدۇ. چوقۇم بۇ يولغا قەدەم ئېلىشقا نىيەتلەنسەڭ، ھەممىدىن ئاۋۋال ماڭغان يولۇڭ ئۆلۈشىڭگە ئەرزىمدۇ – يوق، بۇنىڭغا قارا!\n\nدەرۋەقە، يۇقىرىقى ھېكمەتنى كۈرەش خاراكتېرىنى ئالغان ھەرقانداق ئىشنىڭ خاراكتېرىگە تەتبىقلاشقا بولىدۇ. ھالبۇكى، يۇقىرىقى ئاددىي، ئەمما مېغىزلىق سۆز شەخس بىلەن شەخس ئوتتۇرىسىدىكى كۈرەشكە ئېيتىلغان بولسىمۇ، بىراق بۇ تۈردىكى ئىنتىقام ياكى قىساس ئېلىشنىڭ نە مۇقەددەسلىكتىن، نە ئۇلۇغۋارلىقتىن نېسىۋىسى بولمايدۇ. ئەمەلىيەتتە بۇ كىشىلىك پەزىلەت بىلەن ھەق - ھوقۇق ئارىسىدا مادارا قىلىش ياكى تاللاش مەسىلىسى بولۇپ، ئاقىۋىتى قانداق بولۇشىدىن قەتئىينەزەر چوقۇم قىلىمەن دېگۈچىنىڭ ئالدى بىلەن رەقىبىگە قاراتقان تىغ ئۇچىنىڭ ئۆزىگىمۇ قادىلىش مۇمكىنچىلىكىنى ئۇنتۇماسلىقى ۋە شۇنىڭ بىلەن بىرگە جان تىكىشكە ئەرزىمدۇ يوق، ئويلىشىپ ئىش قىلىشى مەقسەت قىلىنغان.\n\nۋەتەن مۇستەقىللىقى يولىدىكى ھەرىكەت بولسا، يۇقىرىقى قىساس تېمىسىدىن پەرقلىق بولغان، كىشىلىك ۋە كوللېكتىپ ئىنتىقامدىن ھالقىغان ئۇلۇغۋارلىقى كۈچلۈك ھەققانىي دەۋا مەسىلىسىدۇر. بۇ ھەرىكەتنىڭ نەپەرلىرىدە ئىنتىقام ۋە قىساس ئوتى لاۋۇلداپ تۇرغان بولۇشى تەبىئىي. ئەمما يالغۇز بۇلارلا ھەرىكەتنىڭ تۈپكى ئىدېئالىنى شەكىللەندۈرگۈچى ئامىللار بولۇشتا كۇپايە قىلمايدۇ. قىساس ۋە ئىنتىقام روھى ھەرىكەتنىڭ قەدىمىنى جىددىيلىككە ئىگە قىلسىمۇ، ئەمما بۇ كۈرەشنىڭ ئۇلۇغۋارلىقىنى يۈكسەكلىككە كۆتۈرۈشكە، ئەبەدىي سائادەتنى بەخش ئەتكۈچى شان - شەرەپنى قۇچۇشقا يېتەرسىزدۇر. بۇ يولنىڭ ئۇلۇغۋارلىقى، قۇتلۇقلۇقى شەخسلىكتىن، ئىنتىقام تۇيغۇسىدىن ۋە دۇنيالىق مەنپەئەتتىن ھالقىغان رەببانىي ھەرىكەتتۇر. \n\nشۇڭا بۇ يول ھەرقاچان خەتەرگە دۇچ كېلىشكە، سىناققا دۇچ كېلىشكە ئوچۇق. ئۆلۈم ھەر ۋاقىت يۈزلىشىش مۇمكىن بولىدىغان پوتېنسىيال ۋەزىيەتلەرنىڭ ئاۋۋىلىدۇر. يالغۇز ئىنتىقام ياكى قىساس مەقسەت قىلىنغان كىشىلىك كۈرەش بىلەن ئىنتىقام ۋە قىساس روھى يۇغۇرۇلغان ۋەتەن مۇستەقىللىقى كۈرىشى ئوتتۇرىسىدا قىممەت ۋە مەسئۇلىيەت نۇقتىسىدىن ئالەمچە پەرقلەر بار. كىشىلىك ئىنتىقام ياكى قىساستا كىشىنىڭ ۋەزىيەتكە قاراپ ۋاز كېچىش ياكى كەچۈرۈۋېتىش ھەققىنى ئىشلىتىشى ھەرقاچان ئۇنىڭ ئۈچۈن ئىككىنچى تاللاش بولالايدۇ. بەزىدە بۇلار ماددىي تۆلەم ياكى بەدەل قارشىلىقىدا ئەپۇ قىلىنىپ توختىشى، ئەھدىدىن قايتىپ ئارقىغا چېكىنىشى ھەم مۇمكىن. تېخى مۇشۇنداق قىلىش بەزىدە بىر پەزىلەت ياكى ئالىيجانابلىق سانىلىپ قالىدىغان ئەھۋاللارمۇ بولىدۇ. شۇنداقلا يالغۇز قىساس ۋە ئىنتىقامنىڭ خاراكتېرىدە ئۇلۇغۋارلىق، ئەڭ ئالىي شەرەپ، مىللەتكە شەرەپ ئېلىپ كەلگۈچى قەھرىمانلىققا ئوخشاش بىر قاتار يۈكسەك قىممەتلەرمۇ ئورۇن تۇتۇپ كەتمەيدۇ. \n\nمۇستەقىللىق ھەرىكىتىدە بولسا، ئىش ئۇنداق ئاددىي ئەمەس. مۇستەقىللىق ھەرىكىتىدىكى قىساس ۋە ئىنتىقام مەزكۇر ھەرىكەتنىڭ بىر پارچىسىغا ئايلىنىپ كەتسە كېتىدۇكى، ئەمما تۈپكى ئامىلى بولالمايدۇ. بۇ ھەرىكەت ئەڭ ئالدى بىلەن ئۇلۇغۋارلىقنى ئۆزىدە مۇجەسسەملەشتۈرگەن، ۋازكەچمەسلىكنى، ئاداققى نەپەس توختىغانغا قەدەر ئەسلا يولدىن قايتماسلىقنى ئەھدە قىلىشنى، جان تەندە بولغان مۇددەتچە ئەھدىگە شەرتسىز ۋاپا قىلىشنى شەرت قىلىدۇ. تۆلەم ياكى ھەرقانداق بىر ماددىي قىممەت باھاسىغا ساتقىلى، كېلىشىم ياكى سودىلىشىش ئۇسۇلى ئارقىلىق ئۇنىڭدىن ۋاز كېچىشكە ياكى پىرىنسىپلىرىغا رىئايە قىلماسلىققا يول چىقارغىلى بولمايدۇ. ئەكسىچە بولغاندا، بۇنداق قىلىشلارنىڭ ھەممىسى خائىنلىق، مۇناپىقلىق ھېسابلىنىدۇ. ھەتتا ئۆلۈم جازاسىمۇ ئۇنىڭ بەدىلىنى تۆلەپ، گۇناھىنى يۇيۇپ، خىيانىتىنى ئاقلاپ تۈگىتىپ بولالمايدۇ.\n\nدېمەك، شەخسىي ئىنتىقام ۋە قىساس كەبى كىشىلىك كۈرەشكە چېتىلىدىغان بىر يولغا قەدەم ئېلىشتا ئۆلۈمنى ھېساب - كىتابنىڭ ئەڭ بېشىغا كەلتۈرۈپ ئىش باشلاش ئەقەللىي بىر ئىش ئىكەن، ۋەتەن مۇستەقىللىق ھەرىكىتىدىن ئىبارەت شەخس ۋە كوللېكتىپتىن ھالقىغان بىر دەۋاغا قەدەم ئېلىشتا بۇنى دىققەتكە ئېلىپ قەدەم ئېلىش، ھەرقاچان ئىدىيەدە تەييارلىق بولۇش نەچچە يۈز ھەسسە مۇھىم، ئەلۋەتتە! بۇ مەنىدىن ئېلىپ ئېيتقاندا، غەلىبە قىلغاندا قىساسنىمۇ، ئىنتىقامنىمۇ تەڭ ئادا قىلغىلى بولىدىغان بۇنداق بىر يولغا كىرىشتە ئۆلۈمنىڭ ھەرقاچان دۇچ كېلىش مۇمكىنچىلىكىگە ئىگە بىرىنچى ئۆتكەل، يۈزلىشىش مۇقەررەر بولغان چوڭ سىناق ئىكەنلىكىنى ھېسابقا ئېلىپ تۇرۇپ دەۋا سېپىگە قەدەم ئېلىش ئەقەللىي ساۋاتتۇر. شۇنداقلا مۇستەقىللىق ھەرىكىتىدە ئالدىن ئىدراك قىلىشقا تېگىشلىك ئىدىيەۋى تەييارلىق ۋە سالاھىيەت ھازىرلاشقا تېگىشلىك ئاۋۋالقى شەرتلەر جۈملىسىدىندۇر.\n\nئىسلام مەپكۇرىسى نۇقتىسىدىن كۆزەتكەندىمۇ ۋەتەن مۇستەقىللىقى دەۋاسى كەلىمەتۇللاھنى ئۈستۈن قىلىشنىڭ مۇقەررەر شەرتى بولۇش ئېتىبارى بىلەن ئەڭ ئالىي جىھاد پەرزىدۇر. بۇ يول خۇددى ئەبۇ بەكىر سىددىق رەزىيەللاھۇ ئەنھۇ ئېيتقاندەك، ئەبەدىيلىك ھاياتقا تۇتاشتۇرىدىغان شەرەپلىك ئۆلۈمگە ۋەسىيلە بولىدىغان مۇقەددەس يولدۇر. ئۇ شۇنداق ئېيتىدۇ: \n\n> «شۇنداق ئۆلۈم باركى، ئۇ ساڭا ئەبەدىي ھايات بەخش ئېتىدۇ، سەن شۇنداق ئۆلۈمگە ھېرىسمەن بول».\n\nشۈبھىسىزكى ۋەتەن مۇستەقىللىقى ئەنە شۇنداق ئۆزىنى ئۆز ئىچىگە ئالغان بارچە شەخسىي مەنپەئەتلەردىن، يولىغا توسالغۇ ياكى پۇتلىكاشاڭ بولىدىغان بارچە باغلىنىشلاردىن ئۆزىنى ئۈزۈل - كېسىل قىلىشنى شەرت قىلىدۇ. بۇ يولدا ئۆلۈم ئۆتكىلىنى ھېچقاچان ۋاز كېچىش ياكى چېكىنىشنى يوللۇق قىلىدىغان يېشىل چىراغقا ئايلاندۇرۇشقا بولمايدۇ. بەلكى ئۆلۈم بۇ يولدا ئاخىرقى نەپەستە ئارزۇلىنىدىغان، پىدا قىلىشقا توغرا كەلگەندە ئىككىلەنمەي تەسەددۇق قىلىنىدىغان ئەڭ بىباھا نەرسە قىلىشنى تەقەززا قىلىدۇ. يولغا چىقىشتىن ئاۋۋال باشقا كېلىش مۇمكىن بولىدىغان ماددىي ۋە مەنىۋى ئەزىيەتلەردىن تارتىپ جاندىن جۇدا بولۇشقا قەدەر بولغان بارچە پىداكارلىقلارنى ھېساب - كىتابقا ئېلىشنى، بۇنى ئاللاھ رىزاسىغا ئېرىشتۈرىدىغان سىناق سۈپىتىدە قوبۇل قىلىش باسقۇچىدىن ئۆتكەن بولۇشنى، بۇنى بىر ئىمانىي زۆرۈرىيەت سۈپىتىدە ئەقىدە قىلىشنى تەشەببۇس قىلىدۇ. مانا بۇ ۋەتەن مۇستەقىللىقى دەۋاسىدا بولۇشقا تېگىشلىك ئىسلامىي شوئۇردۇر.\n\nيەنە بىر نۇقتىدىن كۆزىتىپ كۆرىدىغان بولساق، بىر ئىنساننىڭ تەڭرى ئالدىدا مۇكەللەف (مەسئۇلىيەتكار) ئىنسانغا ئايلىنىشى ئۈچۈن ئاقىل ۋە بالىغ بولۇشى ئالدىنقى شەرتتۇر. خۇددى شۇنىڭدەك يۇقىرىقىلارنىمۇ كىشىنىڭ ۋەتەن مۇستەقىللىق كۈرىشىنىڭ بىر نەپىرىگە ئايلىنىشى، داۋانىڭ مۇكەللەفلىك سالاھىيىتىگە ئىگە بولۇشى ئۈچۈن ئاساسىي شەرتلەردىن، دېيىشكە بولىدۇ. ۋەتەن مۇستەقىللىقى خۇسۇسىدا بۇنچىلىك ئەقەللىي شەرتنى ھازىر قىلمىغان، ۋەتەننى دۈشمەن قولىدىن قايتۇرۇۋېلىشتەك جىھاد پەرزىنىڭ مەيلى ئۈستەلدە، مەيلى جەڭگاھتا بولسۇن، مەيلى قەلەم، مەيلى ئەلەم بىلەن بولسۇن جاننى ئالىقانغا ئېلىپ تۇرۇپ قىلىنىدىغان ھەرىكەت ئىكەنلىكىنى ئاڭقىرىمىغان بىر دەۋاچىنىڭ دەۋا قىلىش سالاھىيىتى بولمىغاندەك، ئۇنىڭ بۇ يولدا قىلىۋاتقانلىرىنىڭمۇ ھېچبىر قىممىتى بولمايدۇ. \n\nبۇنداقلارنىڭ ئىماننى، دىننى، جىھادنى پەش قىلىپ دەۋاتقانلىرى، ئىددىئا قىلىۋاتقانلىرىمۇ شوئارۋازلىق قىلىشتىن، رىياكارلىق قىلىشتىن، سۇيىئىستېمالچىلىق قىلىشتىن چەتنىمەيدۇ. شوئۇرسىز، ئاڭسىزلارچە قىلىنغان مۇستەقىللىق ھەرىكەتلىرى، تەدبىرسىز بېسىلىۋاتقان قەدەملەر مانا بۇ سالاھىيەتسىز دەۋاچىلىقنىڭ قولىدا پايخان بولۇشتىن، دائىما مەغلۇبىيەتنى تېتىشتىن قۇتۇلالمايدۇ. بۇنداق دەۋاچىلىقنىڭ تۇتۇملىرىدا جاننى ئالىقانغا ئالغانلىق ئىپادىلىرى تۈگۈل، سېسىق جېنىنى قانداق قىلىپ ساقلاپ قېلىش، قانداق قىلىپ ئەتىۋارلىنىشقا ئېرىشىش تۇتۇملىرى كۆرۈلىدۇ. يۆلەنچۈكسېراش خاھىشى ئەۋج ئالىدۇ. قىلمىشلىرى رىياكارلىقتىن، كۆز - كۆزچىلىكتىن خالىي بولمايدۇ. قەيسەرلىك، شىجائەت، باتۇرلۇق، پىداكارلىق ۋە قەھرىمانلىق قاتارلىق سۈپەتلەر بۇنداقلار توپىدا ئەسلا رېئاللىق يۈزى كۆرمەيدۇ. بۇنداقلارنىڭ قولىدا دەۋا مەيدانلىرى قورقۇنچاقلىقىنى قانداق قىلىپ يوشۇرۇشنىڭ تىياتىر نومۇرلىرىنى ئورۇنلاش سەھنىسىگە ئايلىنىپ كېتىدۇ. بۇ سەھنىدە ئىش چىڭغا چىقاي دېگەندە قانداق قىلىپ ئارقىغا قاراپ چېكىنىش تاكتىكىلىرى، ئەندىشىلىكتىن قۇتۇلالماسلىق، ئۆزۈمچىلىك، شەخسىيەتچىلىك، ئابرۇيپەرەسلىك قاتارلىق ئەكس ئەتتۈرمىلەرنى قانداق قىلىپ سىياسىي پۇراققا ئىگە قىلغىلى، دەۋا ماركىسىغا ماسلاشتۇرۇپ قانداق پىششىقلاپ ئىشلىگىلى بولىدىغانلىقنىڭ نەيرەڭ - چارىلىرى مەشىق قىلىنىدۇ. \n\nقىسقىسى، مۇستەقىللىق دەۋاسى بۇ تۈر دەۋاچىلىقنىڭ سايىسىدە ئۇلۇغۋارلىقنىڭ نامايەندىلىرىنى كۆرۈش، شىرمەت ئەزىمەتلەرنىڭ قەھرىمانلارچە ئىش - ئىزلىرىنى نامايان قىلىش، داھىيلارنىڭ ئۆز تالانتىنى جارى قىلدۇرۇش سەھنىسى بولۇشتىن چىقىدۇ. دەۋا سەھنىسى ئەسلىدىكى يا شەھىد ياكى غازىي، يا ئۆلۈم يا كۆرۈم كەبى ئوت يۈرەكچە شوئارلار سىمفونىيەسى ئۆز كۈچىنى كۆرسىتىدىغان سەھنە بولۇشتىن بىراقلا دۈشمىنىنىڭ پەلسەپەسىدىكى ئىنتىقام روھىچىلىك ئەقەللىي تۇتۇمدىنمۇ يوقسۇزلاشقان ناتىۋان بىر سەھنىگە ئايلىنىپ قالىدۇ. نەتىجىدە ۋەتەن مۇستەقىللىقى ھەرىكىتى خاراكتېرى يوق قىلىنغان، بۇلغانغان، دۇنيالىقنىڭ، جانباقتىلىقنىڭ ۋاسىتىسگە ئايلاندۇرۇۋېتىلگەن، شەكلى ئۆزگەرگەن شەخسىي ھەۋەس - ئىستەكلەرگە سېتىلغان بىر ھەرىكەت بولۇپ پۈتۈپ چىقىدۇ. مۇستەقىللىق دەۋاسى مۇشۇ خىل ئىدراكسىز، سالاھىيەتسىز دەۋاچىلىقتىن توختاۋسىز زىيانغا ئۇچراپ ئۆتىدۇ. ئالغا باسمايدۇ، خورلىنىدۇ، ھاقارەتلىنىدۇ ۋە دائىما بىرىلىرىنىڭ ئالدىدا تىزى پۈكۈك جىنايەتكارغا، تاسمىلىق ئاپشاركىغا ئايلاندۇرۇلۇش قىسمىتىدىن قۇتۇلالمايدۇ.\n\n---\n\n### (3)\nجانابى رەسۇل ئەكرەم ئەلەيھىسسالام سەھىھ ھەدىسلەردىن بىرىدە **«ئىش ئەھلى ئەمەسلەرنىڭ قولىغا تاپشۇرۇلغاندا قىيامەتنى كۈت»** دەپ كۆرسىتىدۇ. بۈگۈنكى كىرىزىسىمىزدە ھەل بولمايۋاتقان مەسىلىلەرنىڭ ئەڭ مۇھىملىرىنى كۆزەتكەن ۋاقىتتا، بۈگۈنكى پالاكىتىمىزنىڭ ئىچكى قاتلىمىدا دەل نائەھلىلىكتىن ئىبارەت مەرەزنىڭ ياتقانلىقىغا قىل سىغمايدۇ. بۇ تۈر ئىللەتنىڭ نۆۋەتتە ھەر ساھەدە يامرىشى، توپلۇمدا ئىشنىڭ ئەھلى بولغانلارنىڭ ئالدىراپ قارشى ئېلىنماسلىقى، ئەمەلىي كۈچ ۋە دەستەك مەنبەلىرىدىن بىرى بولغان خەلقنىڭ ئۆز رولىنى جارى قىلدۇرالماس بولۇپ قىلىشى، كېلەچىكىگە چېتىلىدىغان جىددىي مەسىلىلەردە ئۆز ئىشىنى كىمگە تاپشۇرۇشى كېرەكلىكىنى ئاڭقىرىماي ئۆتۈپ كېتىشى، ئۆز تەقدىرى ۋە مەنپەئەتىنى ھىمايە قىلىش ئىشىنى ساھەنىڭ ئەھلى بولغانلارغا تاپشۇرۇش ۋە ئۇلارنى دەستەكلەشتەك ئەقەللىي تۇتۇمنى كۆرسىتەلمەسلىكى قاتارلىقلار مەزكۇر ئىللەتنىڭ كۈچلۈك يامراۋاتقانلىقنىڭ رېئال ئىپادىلىرىدىندۇر. \n\nئىللەت بار ئىكەن، ئۇنىڭ يامرىشىنى كەلتۈرۈپ چىقارغان ياكى سەۋەب بولغان ئامىللارنىمۇ تەكشۈرۈشىمىزگە توغرا كېلىدۇ. ئىللەتنىڭ راۋاج تېپىشىغا ھەسسە قوشقان ئامىللارغا قارايدىغان بولساق، ئەڭ ئالدىدا كۆزگە چېلىقىدىغىنى ئىشنىڭ ئەھلى بولغانلارنىڭ بۇ خۇسۇسنى داۋالاشقا، چارە كۆرۈشكە يېتەرلىك ئەھمىيەت بەرمىگەنلىكى، قىلىدىغان ئىدىيەۋى خىزمەتلەردە مەزكۇر خىزمەتنى بىرىنچى ئورۇنغا قويماسلىقى، بۇ ھەقتە قول - قولچە كاللا قاتۇرمىغانلىقى، خەلقنى ئاقارتىش ۋە ئۇلارنىڭ پوتېنسىيال كۈچلىرىنى توغرا تەرەپكە ئىشلىتىشكە يېتەكلەشنى مۇھىم بىلمىگەنلىكى، بىلگەن تەقدىردىمۇ مۇۋاپىق تەشۋىقات مېتودى، تەدبىر ئىشلەپ چىقىرىشقا سەل قارىغانلىقى قاتارلىقلار بولۇپ چىقىدۇ. بولۇپمۇ بۇ ئىشلارنىڭ مۇھىملىق دەرىجىسىنىڭ خەلقنىڭ كۆزىگە رەسىملىك ۋە ۋىدىيولۇق قىلىپ تىقىپ بېرىۋاتقان ئاتالمىش دەۋا خىزمەتلىرىدىنمۇ مۇھىم ئىكەنلىكىنى ھېس قىلىپ يەتمەسلىكى، تۈگەل پىروپاگاندا ئۇسۇللىرىغا تايىنىپ ئۆزلىرى تەرەپكە مايىللىقنى ئاشۇرۇشقا، تەرەپدارلىرىنى مۇخالىپچىلىرىنىڭ سانىدىن كۆپرەك قىلىپ ئارتتۇرۇشقا بېرىلىپ كېتىشى قاتارلىقلار ئىللەتنىڭ يامرىشىغا يوچۇق شەكىللىنىشىگە سەۋەب بولغان ئامىللاردىن، دېيىشكە بولىدۇ. \n\nتۈگەل ئۆزلىرىنىڭ ھەقىقىي دەۋاچى ئىكەنلىكىنى خەلققە ئىشەندۈرۈش ياكى ئۆزلىرىنىلا خەلقنىڭ غېمىنى يەۋاتقان كۆرۈنۈشكە يارايدىغان ئىشلارغا بېرىلىشلار، كۆڭلىنى چۈشەنمىگەن خەلقتىن يامانلاپ باتناش ياكى گېپىمىزنى ئاڭلىمىغانكىن تويۇشە، دېگەن مەنتىقىدە سىياسەتچىلىك قىلىشلار ئىللەتنىڭ يامرىشىغا قارشى چارە - تەدبىر ئىشلەپچىقىرىشتىن مۇھىم بىلىندى. ئۆز رولىنى جارى قىلدۇرالمايۋاتقان خەلقنى لاياقەتلىك قىلالمىغاندىمۇ يېقىنلاشتۇرۇشقا بولسىمۇ چارە - تەدبىرلەر سۇنۇلمىغان بىر ئاتموسفېرانىڭ مەيدانغا كېلىشىمۇ مەلۇم مەنىدىن سەھنىنى ئىش ئەھلى بولغانلاردىن كۆپرەك نائەھلىلەرنىڭ ئىگىلەپ كېتىشىگە يوچۇق بولۇشقا، ھېلىھەم شۇنداقلارنىڭ ھاكىم سىنىپتا پۇت تىرەپ تۇرالىشىغا ئەسقىتىۋاتقان ئامىللاردىن دېيىشكە بولىدۇ.\n\nمۇستەقىللىق ھەرىكىتىدە ئىشنىڭ ئەھلى بولۇش دېگەنلىك ئۆز نۆۋىتىدە خەلقتىن كۈتۈلۈۋاتقان ئىشلاردا ئالدى بىلەن ئىشنى قولغا ئالغان، سەھنىدە دەۋا قىلىۋاتقانلىقى بىلەن بوي كۆرسىتىپ يۈرۈۋاتقانلارنىڭ ئالدى بىلەن ئۆزلىرى ئۆرنەك بولۇپ بېرىشىنىمۇ ئۆز ئىچىگە ئالىدۇ. ئەمما كۈنىمىزدىكى ئۆرنەكلەردىچۇ؟ سەھنىدە كۆرۈلۈۋاتقان، مېدىيالاردا ياپسالىنىۋاتقان ئۆرنەكلەرگە ئات قويىدىغان بولساق، بۇ ئۆرنەكلىكلەر يالاقچىلىق ئۆرنەكلىكى، چاكىنا مەنپەئەت ۋە تۇتامسىز ۋەھىمىگە تايانغان ئېغىز - بۇرۇن يالىشىش ئۆرنەكلىكى، ھەقكە ئەمەس، تونۇش - بىلىشچىلىككە يان بېسىش ئۆرنەكلىكى، خاراكتېرسىزلىك ئۆرنەكلىكى، دەۋاسىدا سەمىمىيەتسىزلىك ئۆرنەكلىكى، مىللىي مەنپەئەتنى جېنى ۋە ئابرۇيىدىن ئاشقاندا ئاندىن قوغداش ئۆرنەكلىكى ۋە باشقا ۋەھاكازا ئۆرنەكلەر بولۇپ چىقىدۇ. \n\nھالبۇكى، ۋەتەن ھۆرلۈكى يولىدا قۇربان بولۇۋاتقانلارمۇ، قۇربانلىق بېرىۋاتقانلارمۇ، جاسارەت كۆرسىتىۋاتقانلارمۇ، ئاكتىپلىقىنى ساقلاپ كېلىۋاتقانلارمۇ، زالىمغا قارشىلىق كۆرسىتىش ئۈچۈن ئۆزىنى ئوتقا تاشلاۋاتقانلارمۇ يەنىلا خەلق ئىچىدە، خەلقتە نامايان بولۇپ تۇرۇپتۇ. دېمەك سەركە دېيىلىۋاتقانلاردىن ئىزدىسىمۇ ئالدىراپ تېپىلمايدىغان ھالغا كېلىپ قالغان بۇ ئۆرنەكلەر يەنىلا خەلق ئارىسىدا. ھالبۇكى ئىش تاپشۇرۇلغانلار خەلق ئەمەس، سەركىلەردۇر. ئېچىنارلىقى خەلقتە بار مەردانىلىق، خەلقتە بار روھ، خەلقتە بار جاسارەت، خەلقتە بار شوئۇر ئىش ئەھلى سۈپىتىدە مەيدانمۇ مەيدان كېزىۋاتقانلاردا ئېزىپ - تېزىپ تېپىلىشى بەكلا قىيىن. خەلق بىلەن سەركە ئارىسىدا بۇ قەدەر ھاڭ، بۇنچە مۇرەككەپ ئۇيۇشماسلىقلار ئورۇن تۇتۇپ ياتقان بىر ۋەزىيەتە مىللەتنىڭ قارا كۈنلىرىنىڭ كۈندىن كۈنگە شىددەتلىنىشى، قىيامىتىنىڭ يېقىنلىشىشى قانداقمۇ مۇمكىن بولماي تۇرالىسۇن؟!\n\nھەقىقەتنى سۆزلىسەك ۋەتەن بارغانچە بىزنىڭ ۋەتەن بولۇشتىن چىقىشقا قاراپ مېڭىۋاتىدۇ. مەدەنىيەت ئىزنالىرىمىز بارغانچە ئۆچۈرۈلۈۋاتىدۇ. مەدەنىيەتنى ياشنىتىدىغان ۋە ياشاۋاتقان مىللەت سىرتماق نۆۋىتىنى كۈتۈپ ئۆي ئۆيلەردە ھەپسىگە سولۇنۇپ بولدى. ھەپسىخانىلار بولسا قۇشخانىلارغا ئايلاندۇرۇلدى. قىسقىسى مىللەت قىيامىتىنى ياشاشنى باشلىۋەتتى. ھەر تۈرلۈك قىرغىنچىلىقنى باشتىن كەچۈرۈۋاتىمىز. ۋەتەن سىرتىدىكىلەر مۇشۇنداق تۇرۇپمۇ قانداقلا كۈن تەرتىپ بولۇشىدىن قەتئىينەزەر ھەممىسىگە ئوتتەك قىزىپ پوقتەك سويۇشتەك خاراكتېرنى جارى قىلدۇرۇشنى داۋاملاشتۇرۇب كېلىۋاتىدۇ، ئادەتلەنگەن كۆنۈكۈش بويىچە كۈن كەچۈرۈش ئۆز ئىزىدا داۋام قىلىۋاتىدۇ. نەچچە ئاي ئاۋۋال بىر رايوننىڭ تاقالغىنىغا ئاللا - توۋا قىلىۋاتقان توپلۇم ئەمدىلىكتە بىر پۈتۈن شەرقىي تۈركىستان زېمىنى تاقىلىپ مىللەت ئاچلىق ۋە قەھرىتان سوغۇقنىڭ سىرتماقلىرىدا سەكرات باسقۇچىنى باشتىن كەچۈرۈۋاتسىمۇ بولار ھالىمىز ئورتادا. مانا بۇلار بىزنىڭ مۇستەقىللىقنى «ئۈجمە پىش، ئاغزىمغا چۈش» پەدىسىگە ئاغزاكى ئارزۇلايدىغان، رېئاللىقىدا بولسا «مېنى چاقمىغان يىلان مىڭ يىل ياشىغاي» مەنتىقىسىنى ھايات تەرزىگە ئايلاندۇرۇۋالغان ئەبگا توپلۇمغا ئايلىنىپ كەتكەنلىكىمىزنى كۆرسىتىشكە يېتىپ ئاشىدىغان رېئاللىقلاردىندۇر.\n\n---\n\n### خاتىمە\n\nپەيغەمبەر ئېيتتى: \n> «شۇنداق كۈنلەرگە دۇچار بولىسىلەركى، بارچە ئۈممەت سىلەرگە قارشى خۇددى غىزا ئۇسۇلغان لېگەن ئەتراپىغا ئولاشقان تائاملانغۇچىلاردەك يوپۇرۇلۇپ كېلىشىدۇ». \n\nبۇ سۆزگە سامى بولۇپ تۇرغان ساھابىلەردىن بىرى سورىدى:\n- بۇنداق ھالغا چۈشۈپ قېلىشىمىز سانىمىزنىڭ ئازلىقىدىنمۇ؟\nپەيغەمبەر جاۋاب بەردى:\n- ئەكسىچە ئۇ كۈندە سانىڭلار كۆپ. بىراق سانىڭلارنىڭ كۆپ بولۇشى خۇددى سەل ئاقتۇرۇپ كەلگەن كۆپۈككە ئوخشاش بولۇپ قالىدۇ. بۇنداق بولۇشىدىكى سەۋەب، ئاللاھ دۈشمەن نەزىرىدىكى ھەيۋىتىڭلارنى ئۇلارنىڭ يۈرىكىدىن تارتىۋەتكەن، قەلبلىرىڭلارغا بولسا زەئىپلىكنى تاشلاپ قويغان.\n\nساھابە سورىدى:\n- ئى ئاللاھنىڭ ئەلچىسى، زەئىپلىك دەپ نېمىنى كۆزدە تۇتۇۋاتىلا؟\nپەيغەمبەر جاۋاب بەردى:\n- دۇنيا سۆيگۈسىگە مۇپتىلا بولۇشنى، ئۆلۈمنى يامان كۆرىدىغان بولۇپ قىلىشنى. \n*[ئەبۇ داۋۇ رىۋايىتى]*\n\nمەلۇم بولغىنىدەك، بىر ھادىسىنىڭ ياكى نەتىجىنىڭ مەيدانغا كېلىشىدە ئۇنى كەلتۈرۈپ چىقىرىۋاتقان تاشقى ۋە ئىچكى ئامىللار بولىدۇ. بۇ ئامىللارنىڭ ئارقىسىدا بولسا، ئۇنى ھەرىكەتكە كەلتۈرگەن ياكى ئۇنىڭ مەيدانغا كېلىشىگە يول ئاچقان تۈپكى سەۋەبلەر بولىدۇ. ھەدىسنىڭ مەزمۇنىدىن چىقىپ تۇرغىنىدەك بىر قەۋمنىڭ داستىخان ئۈستىدىكى يېمەككە، دۈشمەنگە يەم بولۇشقا تەييار ھالغا كېلىپ قالغان ئولجىغا ئايلىنىپ قېلىشى ئارقىسىدا دۈشمەن نەزىرىدە ھېچبىر تەپتارتقۇچىلىكى، ھەزەر ئەيلىگۈچىلىكى قالمايدىغان دەرىجىدە بوشاڭلىشىپ كېتىش، قارشىلىق كۆرسىتىش روھى ئۆلۈك ھالغا كېلىپ قېلىش، گالغا سېلىپلا يۇتۇۋەتكىلى بولىدىغان دەرىجىدە تەييار تاماق ئورنىغا چۈشۈپ قېلىش، زەيپانىلىشىپ كېتىش قاتارلىق تاشقى ۋە ئىچكى ئامىللار ياتقان بولىدۇ. \n\nھالبۇكى بۇلار مەسىلىنىڭ تاشقى كۆرۈنۈشى بولۇپ، ئەجەللىك نۇقتىنىڭ مەسىلىنىڭ تاشقى ئامىلى ياكى كۆرۈنۈشىدە ئەمەس، بەلكى شۇ قەۋمنىڭ روھىغا، زېھنىيىتىگە چاپلاشقان ئىللەتكە مۇپتىلا بولۇشتا ئىكەنلىكى ئىلگىرى سۈرۈلگەن. بۇ ئورۇندا دۇنيا سۆيگۈسىنى زېھنىيەتكە چاپلاشقان ئىللەتكە ۋەكىللىك قىلىش، ئۆلۈمدىن قورقۇش پىسخىكىسىنى بولسا روھىيەتكە چاپلاشقان ئىللەتكە ۋەكىل قىلىشقا بولىدۇ. \n\nدۇنيا سۆيگۈسى ئىللەت دەرىجىسىگە بارغاندا قارشىلىقىدا سېتىلمايدىغان نەرسە مەۋجۇت بولمايدۇ. دۇنياپەرەسلىك بار يەردە ئاخىرەتكە ئورۇن بېرىلمەيدۇ. ئاخىرەتلىك ھېساب - كىتاب، مەسئۇلىيەت، تەڭرى ئالدىدىكى مۇكاپات - جازا پۈتۈنلەي نەزەردىن ساقىت قىلىنغان ھالدا مۇئامىلە قىلىنىدۇ. ئۆلۈمنى يامان كۆرىدىغان ھالغا چۈشۈپ قىلىشنى بولسا، روھىي قۇللۇققا، زېھنىي ئاسارەتكە، دۈشمەننى تونۇش ئورنىغا ئۇنى ئەسلا يېڭىلمەيدىغان ئەبەدىي غالىب ماقامىدا كۆرۈۋېلىشقا تەتبىقلاش مۇمكىن. بۇنداق بىر روھتا قارشىلىشىش ئېڭى سۇسلايدۇ، غەلىبە قىلىش ئىشەنچىسى تىكلەنمەيدۇ، ئەكسىچە ئىرادىسى سۇسلاپ تەسلىمچىلىكتىن باشقا تاللاش يوقتەك ئاڭغا كېلىپ بولىدۇ. \n\nقىسقىسى، دۇنيالىق مەنپەئەتكە ھەممىنى ساتالايدىغان، ئېرىشكەنلىرىدىن ئايرىلىپ قېلىش خەۋپى ئالدىدا ھەممىنى دوغا تىكەلەيدىغان بىر زېھنىيەتلىك قەۋم ئۈستەلدىكى تاماققا ئوخشاش ئولجىغا ئايلىنىپ كېتىشى مۇقەررەر بولغاندەك، ئۆلۈشنى ئۆلگۈدەك يامان كۆرىدىغان، شەرەپلىك ئۆلۈم بىلەن نومۇسسىزچە ئۆلۈم ئوتتۇرىسىنى ئايرىمايدىغان، ئۆلۈمگە دۇچ كەلمەسلىكى ئۈچۈن ھەممە ئىددىئاسىدىن ۋاز كېچەلەيدىغان، گېزى كەلگەندە ئادالەت يولىدا ئۆلۈشتەك ئەقەللىي قىممەتتىن يوقسۇزلىشىپ كەتكەن، مۇنداقچە ئېيتقاندا، ھەرقانداق ۋەزىيەتتە ئالدى بىلەن جېنىنى كاپالەتكە ئېلىۋېلىپ ئىش قىلىشنى ئويلايدىغان ھالدىكى قورقاق زېھنىيەتلىك قەۋمنىڭ يۇقىرىقىدەك تەييار ئولجىغا ئايلىنىپ كېتىشى مۇقەررەرلىك، ھەتتا قانۇنىيەتكە ئۇيغۇن ئىشلار جۈملىسىدىندۇر. دېمەك ھەدىس بۇ يەردە ئولجا ھالغا چۈشۈپ قېلىشنىڭ تاسادىپىيلىقتىن ياكى نوقۇل دۈشمەننىڭ ماددىي كۈچىنىڭ ئۈستۈنلۈكىدىن ئەمەسلىكىنى، ئەسلى مەسىلىنىڭ ئىشنى ئاشۇ خىل تىراگېدىيەلىك ۋە خەتەرلىك باسقۇچقا كېلىشىگە يول ئاچقان ئىچكى ئامىلغا، زېھنىي ۋە روھىي ئىللەتتە ئىكەنلىكىنى ئەسكەرتىدۇ. دېمەك مەسىلىنىڭ ھەل بولۇش چارىسى ئىللەتنى يىلىتىزىدىن ساقايتىشتا، زەيپانىلىكنى كەلتۈرۈپ چىقىرىۋاتقان ئىككى مەلئۇن ئىللەتتىن پاكىزلىنىشتا.\n\nدەرۋەقە، بۈگۈن مەيلى قەلەم ياكى ئەلەمدە قىلىنىۋاتقان ھەرىكەتتە بولسۇن، ۋەتەننى بۈگۈنكى ئولجا ھالغا ئېلىپ كەلگەن ئەجەللىك ئىللەتلەردىن تازلاشقا، ئىسلاھات قانات يايدۇرۇپ يادرولۇق ئۆزگىرىش ئىنقىلابىنى ئەمەليلەشتۈرۈشكە تارىخىمىزدا بۇنچىلىك موھتاج بولغان بىر ۋەزىيەت كۆرۈلۈپ باققان ئەمەس. بىز ئېتىراپ قىلايلۇق ياكى قىلمايلۇق ئورمان قانۇنى ئىجرا بولۇۋاتقان بۈگۈنكى دۇنيا سىستېمىسىدا يىقىلىشىمىز، قىرىلىشىمىز، مىللەت سۈپىتىدە يەم بولۇشىمىز پەقەتلا تاماشا قىلىنىدىغان سېرك ئويىنى تۈسىنى ئېلىپ مېڭىۋاتىدۇ، خالاس! بىزگە ئىگە چىقىۋاتقاندەك كۆرۈنگەنمۇ، زالىم مۇستەملىكىچىنى ئاشكارا قوللاۋاتقانمۇ ھەممىسى ئۆزىنىڭ تاماشاسىنىڭ تەقەززاسىنى قىلىۋاتىدۇ، خالاس. قوللىغان ياكى قارشى تۇرغان بولۇش دىرامىسىنىڭ نەچچە يىلدىنقى مىزاجىغا قارايدىغان بولساق ئىشنىڭ خۇلاسىسى «گۆش بىلەن ياغ بىر تۇغقان، پىيازنىڭ كۆيگىنى كۆيگەن» بولۇۋاتقىنىنى، بىر مىللەتنىڭ قىيامىتىنى تىياتىر قىلىپ ئويناشتەك شەپقەتسىزلىكنىڭ يۇقىرى چېكىنى تارىخقا پۈتۈپ مېڭىشىۋاتقانلىقلىرىنى ئاچچىق بولسىمۇ كۆرۈۋالماق تەس ئەمەس. \n\nئىشنىڭ پايدىمىز ياكى زىيىنىمىزغا قاراپ مېڭىشىغا تەسىر كۆرسىتىش، پۇرسەت تۇتۇشقا ماھىر بولۇپ تىياتىرچىلارنى غېمىمىزنى قىلىش تەرىپىگە مايىللاشتۇرۇش ياكى ئۇلارنىڭ ئۆزى ئۈچۈن چىقارغان پۇرسەتلىرىگە پېشكا بولۇپ ئۆتۈش، ئۆز ئىرادىمىز ۋە تۇتۇمىمىزنىڭ قەتئىيلىكىنى نامايان قىلىش ياكى سېرك ھايۋانلىرىدەك قايسى كۆندۈرگۈچىنىڭ قولىدا سەھنىگە چىقىۋېلىش پۇرسىتى بولسا شۇنى ئىزدەپ ئەخمەق بولۇشنى دەۋا چاغلاپ ئۆتۈش يەنىلا ئۆزىمىزگە باغلىق بولۇپ قالدى. بۇ يولدا ئالدىن كۆرەرلىكىمىز بولمايدىكەن، ئۆزىمىزگە سەمىمىي بولۇپ يادرولۇق ئۆزگىرىشنى، ئۆلۈك دەۋاچىلىقنى تەرك قىلىپ ئىدراكلىق ھەرىكەتچان جانىۋارغا ئايلىنىشنى تاللىمايدىكەنمىز، نائەھلىلىكلەرگە قارىتا ئاۋاز چىقىرىشنى، ئۆز ئىشىمىزنى، يەنى ھۆر كېلەچىكىمىز ۋە مەۋجۇتلۇقىمىزنى ساقلاپ قېلىشىمىزنىڭ بىردىنبىر كاپالىتى بولغان ۋەتەن ئىستىقلالىنى قولغا كەلتۈرۈشتەك چوڭ مەسئۇلىيەت ۋە سالاھىيەتنى ئىشنىڭ ئەھلى بولغانلارغا تاپشۇرۇشنى، نائەھلىلەرنى يېتىم قالدۇرۇش چاغلىق ئەقەللىي تۇتۇمنى كۆرسىتىشنى بىلمەيدىكەنمىز، ئۇيۇشقان ساغلام بىر قۇرۇلمىنىڭ ئەزالىرىغا ئايلانغان ھالدا ئورتاق قەدەم ئالىدىغان بولمايدىكەنمىز ھالىمىزنىڭ نۆۋەتتىكىدىنمۇ بەتتەرلىشىش ۋەزىيىتى داۋاملاشقىنى داۋاملاشقان، سېرك ھايۋانلىرى تىرى - پىرەن بولغىچە بۇ تىياتىرنىڭ ئوينالغىنى ئوينالغان بولۇپ كېتىۋەرگۈسى.\n\n**- بۇرھان مۇھەممەد**\n*2022-11-07*\n\nمەنبە: **ئويغاقلار دۇنياسى سەھىپىسى**"}
{"title": "نە سۆز قالدى، نە ئۆز", "author": "بۇرھان مۇھەممەد", "date": "2023-01-01", "tags": [], "content": "# نە سۆز قالدى، نە ئۆز\n\nمۇتەپەككۇرلار: سۆز ئادەم بىلەن ھايۋان ئارىسىنى ئايرىپ تۇرىدىغان چېگرا، دېيىشىدۇ. سۆزلەش جانلىقلار ئارىسىدا ئىنسانغا خاس بولغان خۇسۇسىيەت. سۆز ئىنسان بىلەن ھايۋان ئارىسىنى پەرقلەندۈرۈشتىكى پاسىل بولۇپ، ئىنساننىڭ قەدىر - قىممىتى، شەرەپ - ھۆرمىتىنى كۆتۈرۈپ ياكى چۈشۈرۈشكە قادىر نىشان - ئالامەتتۇر. سۆز ئۆز نۆۋىتىدە ئىنسان روھىيىتىنىڭ نىجىس ياكى سۈزۈكلۈكىنى بەلگىلەيدىغان مىزاندۇر. ئادىمىيلىك تارازا سۆزنىڭ ۋەزنى ۋە قىممىتىگە قاراپ ئايرىلىدۇ، دەرىجىلەندۈرۈلىدۇ. سۆز ئەرشى ئەلادىن تەھتەسسەراغىچە تۇتاشقان مەۋجۇتلۇق ئالىمىدە ئۈزلۈكسىز پەرۋاز قىلىپ تۇرغۇچى، توختاۋسىز ئۆرلەپ - چۈشۈپ تۇرغۇچى قۇش مىسالىدۇر.\n\nئىنجىل رىۋايەتلىرىدە تۇنجى ئايەت: «ئەڭ باشتا سۆز بار ئىدى. سۆز تەڭرى ھۇزۇرىدا ئىدى» دېگەن مەزمۇنلار بىلەن باشلىنىدۇ. ھاياتلىق دەستۇرىمىز بولغان قۇرئان كەرىم تەڭرىنىڭ ئەڭ ئاۋۋالقى ئىشىنىڭ يارىتىش بولغانلىقىنى خەۋەر بېرىدۇ. شۇنىڭ بىلەن بىر ۋاقىتتا يارىتىشتىن ئىبارەت يەككە - يېگانە قۇدرەتنى بارلىق دۇنياسىغا نامايان قىلغۇچى تۈرتكىنىڭ، تۇنجى ھەرىكەتنى  قوزغىغان، بارلىققا كەلتۈرگەن ئىتتەرگۈچى كۈچنىڭ **«بول»** دېگەن سۆز بولغانلىقى ھەم مەلۇم. بۇنىڭدىن مەۋجۇداتنىڭ كۆكلەم زېمىنىنىڭ بىر كەلىمە ئىكەنلىكىنى، مەۋجۇداتنىڭ تۈرلىنىش ۋە شەكىللىنىشىنىڭ ئانا يىلتىزىنىڭ گويا چوڭ پارتلاش نەزەرىيەسىدىكى ئاتومغا پىرىسلانغىنىدەك، بىر كەلىمىگە پىرىسىلانغانلىقىنى، تەڭرىنىڭ ئىرادىسىنىڭ رىئاللىشىشىنىڭ، مۇنداقچە ئېيتساق ئالەمنىڭ نەچچە مىليارد يىللىق شەكىللىنىش مۇساپىسىنىڭ بۇزۇلماستىن، چۇۋۇلماستىن، تەرتىپ ۋە قانۇنىيەت بىلەن مەيدانغا كېلىشىدەك ئالەمشۇمۇل ھادىسىلەرنىڭ ئاشۇ «بول» دېگەن سۆزگە قەرزدارلىقىنى چۈشىنىشكە بولىدۇ. ئاتاقلىق فىزىكا ئالىمى ئېينىشتىيىننىڭ «مېنىڭ بىلمەكچى بولغىنىم، تەڭرى بارمۇ يوق، مەسىلىسى ئەمەس. ئەكسىچە تەڭرى ئالەمنى قانداق ياراتقان، ئۇنىڭ ئوي - خىيالى نېمە، دېگەنلەرنى بىلىش، خالاس. قالدىسى مەن ئۈچۈن مۇھىم ئەمەس»، دېگەنلىكىمۇ ئۇنىڭ تەتقىقات نەتىجىلىرى، كەشىف ۋە بايقاشلىرىنىڭ مەلۇم مەنىدە ئاشۇ «بول» دېگەن سۆزنىڭ سىرىنى ئېچىش ئۇرۇنۇشى بولغانلىقىنى، ئاتوم مىسالى تۈگۈچلەنگەن كەلىمىنىڭ جەريانلىرىنى چۇۋۇپ چۈشىنىش ئىكەنلىكىنى مۇئەييەنلەشتۈرۈشكە بولىدۇ.\n\n> ئۇ خالاپ ياراتتى، يارالدى پۈتۈن،\n> \n> ئۇ بىرلا دېدى «بول»، بار ئولدى پۈتۈن.\n> \n> *[قۇتادغۇ بىلىك]*\n\nسۆز بىلەن مۇئمىنغا ئايلىنىش، سۆز بىلەن نىكاھلىنىش، سۆز بىلەن ئەھدى قىلىش، سۆز بىلەن دوست بولۇش ۋۇجۇدقا كېلىدۇ. بۇلار ئۆز نۆۋىتىدە تەڭرى ھۇزۇرىدا بىر نۇسخىدىن خاتىرىلىنىپ ماڭىدىغان، جاۋابكارلىقى چوقۇم سۈرۈشتىسىز قالمايدىغان ۋە ئاقىۋەتنى بەلگىلەيدىغان بىباھا سۆز ۋە ئەھدى مىيساق تۈركىمىدىندۇر. شۇنداقلا سۆز بىلەن كاپىر بولۇش، سۆز بىلەن ئايرىلىش، سۆز بىلەن ئەھدىنى بۇزۇپ نىفاققا چۈشۈش، سۆز بىلەن دوستلۇقنى دۈشمەنگە ئايلاندۇرۇش ھەم مۇمكىن. ئازادلىق جېڭىدە جەڭ ئوخشاش، جەڭگاھمۇ ئوخشاش بولۇشى مۇمكىن. ئەمما بۇ جەڭگاھتا كوممۇنىست جەڭچىمۇ، مۇجاھىد جەڭچىمۇ ئوخشاش جەڭچى. ھەر ئىككىسىنىڭ ئۆلۈمىنىڭ ھۆكمىنى، قىممىتىنىڭ دەرىجىسىنى بەلگىلىگۈچى يەنە شۇ سۆزدۇر. ئاۋۋالقىسى ئىنقىلابىي قۇربان. كېيىنكىسى بولسا شەھىد. ئاۋۋالقىسىمۇ قەھرىمان، كېيىنكىسىمۇ ئوخشاش. لېكىن ئىنقىلابىي قەھرىمان پارتىيەسىگە ھەمدە دەۋاسىغا بەرگەن سۆزىدە تۇرغانلىقى ئۈچۈن، بەدىلىنى جېنى بىلەن تۆلىگەنلىكى ئۈچۈن ئىمان كەلتۈرگەن پارتىيەسى تەرىپىدىن دۇنيالىق شەرەپتىن بەھرىمەن بولىدۇ. شەھىد بولسا، ھەم دۇنيادا، ھەم ئاخىرەتتە دىنىي تەرىپىدىن قەھرىماندۇر. ئاللاھ نەزىرىدە پەيغەمبەرلەر، سىددىقلار قاتارىدىكى مەرتىۋىگە سازاۋەر شەھىدتۇر. قەھرىمان ھاقارەتكە ئۇچرىسا ئۇنىڭ ھېسابىنى سورىغۇچىسى، ئىگە چىققۇچىسى خەلق ياكى پارتىيەسى بولۇشتىن ھالقىمايدۇ. شەھىد ھاقارەتكە ئۇچرىسا ئۇنىڭ ئىگە چىققۇچىسى، ھېسابىنى سورىغۇچىسى ئاللاھتۇر. مانا بۇ پاسىللار، پەرقلىقلىنىشلەرنىڭ ھەممىسىنى كەلتۈرۈپ چىقارغۇچى، ئوخشىمىغان نەتىجىنى بارلىققا كەلتۈرگۈچى بولسا سۆزدۇر. بىر جەڭچىنى ئۆلۈمى بىلەن تەڭ ئىنقىلابىي قۇربان قىلغانمۇ ئۇنىڭ سۆزى. شەھىد قىلغانمۇ ئۇنىڭ سۆزىدۇر. ئۇنى تەڭرى نەزىرىدە كۇفۇر سەۋەبلىك نىجىس ئىنسان ھۆكمىدە قىلغانمۇ، ئىمان سەۋەبلىك پاك ئىنسان قىلغانمۇ سۆزىدۇر. ئەھدىدە تۇرۇش بىلەن مۇئمىنلىكىمىزنى ساقلايمىز، ئەھدىنى بۇزۇش بىلەن مۇناپىقلىقىمىزنى ئىپادىلەيمىز. نەتىجىدە سۆز بىلەن ئۆزىمىزنى بۇلغايمىز ياكى پاك تۇتۇمىز.\n\nيىغىپ كەلسەك، سۆز بىلەن دۇنياغا كېلىمىز، سۆز بىلەن دۇنيادىن كېتىمىز. سۆز بىلەن ھاياتلىقىمىزنى جاكارلايمىز، سۆز بىلەن ئۆلۈكلۈكىمىزنى ئېلان قىلىمىز. سۆزىمىز ئۆزىمىزنى، ئۆزىمىز سۆزىمىزنى ئىپادىلەش ئارقىلىق نېمىلىكىمىزگە ئۆزىمىز شاھىتلىق قىلىمىز ۋە قانداقلىقىمىزغا ئۆزىمىز قارار قىلىمىز ۋە شۇ بويىچە تەڭرى ئالدىدا جاۋابكار بولۇمىز. شۇنداقلا تارىخ ئالدىدىكى سوراقتىن مۇھەققەق نېسىۋىمىزنى ئالماي قالمايمىز. خۇللەس، قانداق ئىنسانلىقىمىز قانداق سۆز ئىگىسى بولغانلىقىمىزنى، قانداق سۆز ئىگىسى بولغانلىقىمىز بولسا، قانداق ئادەمگە ئايلانغانلىقىمىزنى بەلگىلەيدۇ. «سۆزى ۋە ئۆزى ئىنسان» تەبىرى مانا بۇنىڭدىن مەلۇمدۇر. كۆرۈۋاتقانلىرىمىز، ياشاۋاتقانلىرىمىزغا قارىساق، يا ئۆزىمىزنى، يا سۆزىمىزنى تاپالماي تېڭىرقاش ئىچىدە كېتىۋاتقانلىقىمىز سىر ئەمەس. مەشغۇلاتلىرىمىز، ياشاش ئۇسۇللىرىمىز، تەپەككۇر قىلىش دېگەن نەرسىدىن ئادا - جۇدالىق ئىچىدە ياشاشقا كۆنۈكۈشلىرىمىز بۇنىڭغا ئىشارەت قىلىپ تۇرۇپتۇ. كۆرمەكتىمىزكى، تۇرغان پۈتكىنىمىز «مېنىڭ»، «مەن»لىك بىلەن مەشغۇل. ھاياتلىق خەرىتىمىزدە «بىز» ئۈچۈنلۈك، «بىزنىڭ»لىق ئۆچۈرۈپ تاشلانغان. ھەر «مەن»ىنىڭ خەرىتىسى باشقا. يولى باشقا، سۆزى باشقا ۋە ئۆزى باشقا. قارىغىنىمىزدا تىرىشچانلىقلىرىمىزنىڭ بەرى سۆزىمىز بىلەن ئىنسانلىقىمىز ئوتتۇرىسىغا ھاڭ ياساش بىلەن ئۆتۈۋاتقانلىقى مانا مەن دەپلا چىقىپ تۇرغان. دۇنيا قاراشقىلا ئىگە ئەمەس، ئۆز نۆۋىتىدە ھايات قارىشىغا، ئاخىرەت قارىشىغا ئىگە سۆز ئىگىسى ئىكەنلىكىمىز، قەدىر - قىممىتىمىزنىڭ مانا بۇ زەبەردەست سۆزنىڭ ئىگىسى بولغانلىقىمىز ئىكەنلىكى شىددەت بىلەن ئۇنتۇلۇشقا قاراپ يۈزلەنگەن. سۆزىمىز قاياقتا ئۆزىمىز قاياقلاردا. گويا كۈن چىقىشقا قاراپ يەلكەن تاشلىغان، ئەمما نېمىشقىدۇر توختاۋسىز كۈن پېتىشقا قاراپ كۈچەپ پالاق ئۇرۇۋاتقان ئاڭقاۋلار تائىپىسىگە ئايلىنىۋاتقانلىقىمىز، مەنزىلى بار خەرىتىسى يوق ئاۋارىگەلەر بولۇپ قېلىۋاتقانلىقىمىزنىڭ پەرقىگە بارمايۋاتقىنىمىز ئاجايىپ.\n\nئەڭ تىراگېدىيەلىكى قاياققا يەلكەن تاشلاپ، قاياققا قاراپ پالاق ئۇرۇۋاتقانلىقىمىزدىن بىخەۋەرلىكىمىز، گويا نىيەت كۈن چىقىش تەرەپ بولسىلا ھېسابتەك، پالاقنى قارىسىغا ئۇرۇپ ھەرىكەت قىلىپ مىدىرلىساقلا دېڭىز بىزنى مەنزىلگە سۈرۈپ - سۈرۈپ ئۆزلۈكىدىن يەتكۈزۈپ قويىدىغاندەك، گويا بىزگە شۇنداق قىلىش ۋەدىسى ياكى قەرزى باردەك كۆڭلىمىزنىڭ خاتىرجەم بولۇپ كېتىشى، بەخىرامانلىقىمىزنى تۈگەل «مەن»نىڭ، «مېنىڭ» پاراۋانلىقى ئۈچۈن سەرپ قىلىش بىلەن ئىپادىلەپ ئۆتۈپ كېتىۋاتقانلىقىمىز بولۇپ قالدى. قۇتقۇزۇش ئەسلىھەلىرى مىسالى بەدەل تۆلەش، پىداكارلىق، ئويغاقلىق، سەگەكلىك. چارە - تەدبىر قاتارلىق يولىمىزدا كەم بولسا بولمايدىغان ئېھتىيات ئۇنسۇرلىرىمىز خۇسۇسىدا ئويلىىشىپ قويۇشقا چولىمىز چىقماس بولدى. ھەممە پىداكارلىقنى ئۆزگىدىنلا كۈتۈش بىلەن، بەدەل تۆلەشنى بىراۋلارغا دۆڭگەش بىلەن، بەدەلنىڭ نېسىۋىلىرىدىن گىرام ئۆزىگە تېگىپ قېلىشىدىن ئۆزىنى قاچۇرۇش بىلەن، ئۆزىنىڭ زىممىسىگە چۈشكەن ۋە ئەڭ ئەقەللىي كۆرسىتىش كېرەك بولغان پىداكارلىقتىن باش تارتىشقا، قېچىشقا باھانە ئىجاد قىلىش بىلەن ئاۋارە.\n\nشۇنداق، سۆزىمىز ئىنسانىيلىقىمىزنى بەلگىلەيدۇ. ئۆزىمىزنى ئىپادىلەيدۇ. ئۆزىمىز ۋە مەۋجۇتلۇقىمىزنى قەدىر - قىممەتلىك قىلىۋاتقىنى تۇرقىمىز ئەمەس بەلكى سۆزىمىزدۇر. يەنى، قايسى سۆزنىڭ ئىگىسى بولغانلىقىمىز ۋە قايسى سۆزگە ئىمان مۆھۈرىنى باسقان بولۇشىمىزدۇر. قېنى شۇ سۆزىمىز، قېنى شۇ ئۆزىمىز؟\n\nئەجەبا ئىنسانلىقىمىز ئىمانغا ئايلانغان سۆزىمىزنىڭ، ئۇنىڭغا ئۇيغۇن رەۋىشتە ياشاشنى بۇرچ قىلغان ئۆزىمىزنىڭ بىر گەۋدىسى ئەمەسمىدى؟ سۆزى ۋە ئۆزلۈكىنى يىتتۈرگەن ھالدا نوقۇل ھالدا يەپ - ئىچىش، راھەت ياشاش مۇجادىلىسىگە پېتىپ قېلىشلار، ئىنسانىي مەۋجۇتلۇقنى يوقىتىش بەدىلىگە قولغا كەلگەن بۇ تۈر ھايۋانىي مەۋجۇتلۇقنى كۆشەشنىڭ، بۇ تۈر ئاڭسىزچە تىپىرلاشنىڭ ئەھمىيىتى نېمە؟ مەنىسىز ۋە غايىسىز ھالدا تۈگەل جىسمانىي مەۋجۇتلۇق كۆرۈشىنى قىلىۋاتقان ئىككى پۇتلۇق جانلىق بىلەن، ئوخشاش ۋەزىيەتنى ئورماندا ياشاۋاتقان تۆت پۇتلۇق مەخلۇقتىن پەرقلەندۈرىدىغىنى ئەجەبا نېمە ئىدى؟ ئەجەبا ئۇ سۆز ئەمەسمىدى؟ ئەجەبا ھەربىرىمىزنىڭ سۆزى يوقمىدى؟ ئەجەبا مىللەت سۈپىتىدە ئېيتىدىغان ئورتاق سۆزىمىز يوقمىدى؟ قېنى شۇ سۆزىمىز؟ ئەجەبا يىتتۈردۇقمۇ؟ ئۇنتۇدۇقمۇ؟ ياكى مۇرتەد بولۇپ سۆزىمىزدىن ياندۇقمۇ؟ ياكى ئۆزىمىزنى يىتتۈرگەندىن بېرى سۆزىمىزنىڭ ئىز دېرىكىنى قىلىش ئېسىمىزگە كەلمەيۋاتامدۇ؟ قېنى سەن ئەي بىباھا سۆز، قېنى سەن ئەي قەدىردان ئۆز؟\n\n**- بۇرھان مۇھەممەد**\n*2023-01-01*\n\n---\n**مەنبە:** ئويغاقلار دۇنياسى سەھىپىسى"}
{"title": "نېمە ئۈچۈن «مەۋجۇتلۇق قورغىنىمىز تەھلىكىدە» دەيمىز؟", "author": "بۇرھان مۇھەممەد", "date": "2022-11-07", "tags": [], "content": "# نېمە ئۈچۈن «مەۋجۇتلۇق قورغىنىمىز تەھلىكىدە» دەيمىز؟\n**(كىرىش سۆز ئورنىدا)**\n\nتەپەككۇردىكى تۇرغۇنلۇق مەغلۇبىيەتنىڭ كۆرۈنۈپ كەلمەس ئاياغ تىۋىشلىرىدۇر. ئويغاقلىق غەلىبە يولىدىكى مۇھاپىزەتچىلىكدۇركى، ئۇنىڭ ئىشى نوقۇل سەگەك تۇرۇشلا ئەمەس، بەلكى ئۆزگىنىمۇ سەگىتىپ تۇرۇش، سىلكىتىش، غاپىللىقنى ئويغاقلىققا ئايلاندۇرۇشنىڭ يولىنى قىلىش ۋە مەغلۇبىيەتكە مەھكۇم بولماسلىقنىڭ چارىلىرى ئۈستىدە ئىزدىنىشتۇر. تارىخىي تەجرىبىلەر ئىسپاتلاپ تۇرۇپتۇكى، غەلىبە ۋە مەغلۇبىيەت پات - پات ئورۇن ئالماشتۇرۇپ، تەرەپلەر ئارا دەۋرى قىلىپ تۇرىدۇ. ئەبەدىي غالىبلىق ھېچبىر ۋاقىت ئىنسان ئەۋلادىنىڭ قولىغا تۇتقۇزۇلمىغان بولۇپ، غالىبىيەتچىنىڭ كۈنلەر ئۆتۈپ غەلىبە تىزگىنىنى تارتقۇزۇپ قويۇشى مۇمكىن بولغاندەك، مەغلۇبىيەتچىنىڭمۇ قەددىنى قايتا رۇسلىشى، يېقىلغان يېرىدىن قايتا دەس تۇرۇشى ۋە تىزگىننى ئۆز ئىلىكىگە قايتۇرۇپ ئېلىشى تامامەن مۇمكىن. قاچانكى غالىبىيەت مەغلۇبىيەتكە، مەغلۇبلۇق غالىبلىققا ئۆزگىرىدىكەن، چوقۇمكى بۇنىڭ ئارقىسىدا قانۇنىيەت، تەدبىر ۋە مۇئەييەن سەۋەب - نەتىجە ياتقان بولىدۇ. يەر يۈزىدە تەڭرىنىڭ ئۆزگەرمەس ۋە ئۆزگەرتكىلى بولمايدىغان قانۇنىيەتلىرىنىڭ بارلىقىنى جاكارلىغان بىر دىننىڭ ۋە ئۇنى ئاساس قىلىپ شەكىللەنگەن بۈيۈك بىر مەدەنىيەتنىڭ مەنسۇپلىرى بولۇش سۈپىتىمىز بىلەن مەغلۇبىيەتلىرىمىزنىڭ بۈگۈنكى تەرەققىياتىنىمۇ ئۇشبۇ يەر يۈزىدە يول قويۇلغان قانۇنىيەتلەردىن، ئىچكى ۋە تاشقى ئامىللاردىن ئايرىپ قارىغىلى بولمايدۇ.  دەرۋەقە بۇ يەردە غەلىبىگە ئېرىشتۈرگۈچى قانۇنىيەتلەر، مەغلۇبىيەتنى كەلتۈرۈپ چىقارغۇچى ئامىللار مەۋجۇت. غەلىبە قانۇنىيەتلىرى ۋە مەغلۇبىيەت ئامىللىرى مەۋجۇت ئىكەن، غەلىبىگە لايىقلىشىش ئۈچۈن ئالدى بىلەن مەغلۇبىيەتلەر ئۈستىدە ھەر تەرەپلىمە كۆزىتىش ئېلىپ بېرىش، ئويلىنىش، كەچمىش بىلەن سەمىمىي شەكىلدە يۈزلىشىش، ھېساب - كىتاب قىلىش ۋە غەلىبىگە تۇتاشقان يولغا توسۇق بولغۇچى ئىدىيەۋى ۋە ئەمەلىي مۈشكۈلاتلارغا تاقابىل تۇرۇش، زېھىن ۋە ھەرىكەتلەردىكى قايمۇقتۇرغۇچى پۇتلىكاشاڭلارنى بىر تەرەپ قىلىش زۆرۈر. چۈنكى، مەغلۇبىيەتنى كەلتۈرۈپ چىقىرىدىغان ئىچكى يوچۇقلار ئېتىلمەي تۇرۇپ غەلىبىگە ھۆددە قىلىش مۇمكىن ئەمەس. تارىخىي ساۋاقلاردىن مەلۇمكى، ھەقىقەت تۈگەل ئۆزىنىڭ ھەقىقەت بولۇش ئەۋزەللىكى بىلەن غەلىبە ئۈستۈنلۈكىنى ئىگىلىگەن ئەمەس. چوقۇمكى ئۇنى ئۈستۈنلۈككە ئىگە قىلىدىغان كۈچنىڭ شەكىللىنىشى، ئۇنى ھىمايە قىلغۇچى ئاۋانگارتلارنىڭ، ھەرقاچان ئۇنىڭ يولىدا كۈرەش قىلىدىغان پىداكارلارنىڭ بولۇشى شەرت. خۇددى شۇنىڭدەك ھەقىقەت ئەھلىگىمۇ ئۇنىڭ تۈگەل ھەقىقەت تەرەپدارى بولغانلىقى ئۈچۈنلا غەلىبە ئىگىسى بولىدىغانلىقى پۈتۈلگەن ئەمەس. بەلكى ئۇنىڭمۇ غەلىبە ئۈچۈن قانۇنىيەتلەر بويىچە ئىش كۆرۈشى، غەلىبىگە ئىگە قىلغۇچى ئامىللارنى ئىشقا ئاشۇرۇشى، مەغلۇبىيەتنى كەلتۈرۈپ چىقارغۇچى سەۋەبلەردىن تەلتۆكۈس ئېرىغدىلىشى لازىم. مۇنداقچە ئېيتقاندا، ئۆزىنىڭ ھەقىقەت تەرەپدارى بولغانلىقىغىلا تايىنىپ قالماستىن غەلىبە قانۇنىيەتلىرى بويىچە يول تۇتمىقى زۆرۈر.\n\nشۇ نەرسە ئايانكى، غەلىبە ۋە مەغلۇبىيەت ئوتتۇرىسىدىكى مۇناسىۋەت قانداقتۇر بويسۇنۇش ۋە بويسۇندۇرۇش شەكلىدىلا داۋاملىشىپ ماڭمايدۇ. بەلكى ئۇ غالىبتىمۇ، مەغلۇبىيەتچىدىمۇ مۇئەييەن بۇرۇلۇشلارغا يول ئاچىدۇ. بولۇپمۇ يېڭىلگۈچى توپتا مەغلۇبىيەتنىڭ پىسخىكىلىق ئاسارەت ۋە روھىي ئىزنالىرى مۇئەييەن تەرزدە ئىپادىلىنىپ تۇرىدۇ. خاراكتېرسىزلىشىش، ئۆزلۈك ئېڭى سۇسلاش، ئۆز خاسلىقلىرىدىن ۋاز كېچىش، ئەسلىدىن ياتلىشىش، تارىخىغا شۇم نەزەردە قاراش، كېلەچىكى ئۈستىدە ئويلىنىشقا جۈرئەتسىز بولۇش، غالىب كۈچكە بېقىنىش ۋە ئۇنىڭچە بولۇشقا ئىنتىلىش ئارقىلىق مەغلۇبىيەت دېغىنى يۇماقچى بولۇش، چارىسىزلىكىنى ئەسلىدىن ۋاز كېچىشنىڭ باھانىسى قىلىۋېلىش، شۇنداقلا ھەر دائىم باشقىنىڭ تەقلىدچىسى، ياتنىڭ ھەۋەسكارى بولۇش  ۋە بۇ ئارقىلىق ھال - ۋەزىيىتىنى ئۇلاردەك بولۇش بىلەن ياخشىلىماقچى بولۇش قاتارلىق روھىي تەييارتاپلىقلار، ئەخلاقىي ۋە مەنىۋى چۈشكۈنلۈكلەرنىڭ مەيدانغا كېلىشى بۇنىڭ تىپىك ئىپادىلىرىدىندۇر. بۇ نۇقتىلار مەشھۇر ئىسلام مۇتەپەككۇرى ۋە تارىخ پەيلاسوپى ئەللامە ئىبنى خەلدۇننىڭ: «مەغلۇپ توپتا غالىب توپقا دائىر ھەر تۈرلۈك تەقلىد قىلىش ھېرىسمەنلىكى باش كۆتۈرىدىغانلىقى» ھەققىدىكى مۇئەييەنلەشتۈرمىلىرىدە ئەكس ئەتتۈرۈلگەن بولۇپ، مەزكۇر نۇقتىئىنەزەرنى يەنە ھازىرقى زاماندىكى مەشھۇر مەدەنىيەتشۇناس ۋە تارىخ پەيلاسوپلىرىدىن ئارنولد تويىنبىمۇ قۇۋۋەتلىگەن. تويىنبى مەدەنىيەتلەرنىڭ مۇنقەرز بولۇشى ۋە تېز سۈرئەتتە ئاسسىمىلياتسىيەلىشىشىنىڭ نېگىز قىسمىدا تاشقى كۈچنىڭ زورىدىنمۇ بەكرەك ئىچكى يىمىرىلىش، روھىي تەسلىمچىلىك ياتقانلىقىنى ئىلگىرى سۈرگەن. ئۇنىڭ «مەدەنىيەتلەر ئۆلتۈرۈلۈشتىن ئەمەس، بەلكى ئۆلۈۋېلىش (ئىچكى يىمىرىلىش) تىن مۇنقەرز بولىدۇ» دېگەن مەشھۇر سۆزىمۇ مەزكۇر نۇقتىلارنى تەكىتلەيدۇ.\n\nدەرۋەقە، مۇستەملىكە ئاسارىتىدىن كېلىپ چىقىدىغان بۇ خىل تەسلىمچىلىك ۋە چېكىنىش ھادىسىلىرى مۇستەملىكىچى كۈچنىڭ سىستېمىلىق ئاسسىمىلياتسىيە قىلىش پىلانلىرىنى ئەمەلىيلەشتۈرۈشتە، ئىستېلا قىلىنغان زېمىننىڭ خەلقلىرىنى ئىستىگىنىچە ئىدارە قىلىش ۋە ئۇلارنى ئۆز مەقسەتلىرى ئۈچۈن خىزمەت قىلدۇرۇشتا، ھەمدە ئۇلارنى ئۆزلىرىنىڭ كۈتكەن يېرىدىن چىقىپ بېرىشكە ھېرىسمەنلەردىن قىلىپ  شەكىللەندۈرۈپ چىقىشتا ھۇجۇم نىشانى ۋە ئەڭ دەسلەپ قول سېلىش ئوبيېكتى بولۇپ كەلگەن. بۇ خىل يىمىرىلىش ۋە يېڭىۋاشتىن شەكىللەندۈرۈش ئۇرۇنىشى گويا ئىچكى ۋە تاشقى ماسلىشىشنىڭ ئاپىرىدىسى بولۇپ، شالغۇتلۇق ۋە ماڭقۇرتلۇق ۋەزىيەتلىرىنىڭ بارلىققا كېلىشى بۇ خىل ماسلىشىشنىڭ تەبىئىي جەريانى، قانۇنىيەتكە ئۇيغۇن نەتىجىسى بولغانىدى. بۇنداق ئوپېراتسىيەلەرگە دۇچ كەلگەن خەلق مەشھۇر مۇتەپەككۇر مالىك بىن نەبىينىڭ تەبىرى بويىچە مۇستەملىكىچى مىللەتنىڭ كۆچۈرۈلمە نۇسخىلىرىغا، «ئۆز سۈرىتىنى مۇستەملىكىچى غالىب كۈچنىڭ سىزىپ بەرگەن تەسۋىرىدىن تونۇيدىغان» ئاڭقاۋ خەلققە ئايلىنىپ كېتىدۇ.\n\nھەر مەدەنىيەتنىڭ ئۆزىگە خاس مەپكۇرىسى، تەپەككۇر شەكلى، ئەقلىيىتى، ئەنئەنىسى ۋە ياشام تەرزى بولىدۇ. ھەقىقەت شۇكى، ۋەتەننىڭ ئىشغالىدىن باشلاپ تاكى بۈگۈنگە قەدەر تاجاۋۇزچى كۈچنىڭ ئىزچىل سۈمۈرۈشى ئاستىدا بولۇشتەك ۋەزىيىتى بىزنى ئەۋلادمۇئەۋلاد چېكىندۈرسە چېكىندۈرىدۇكى، ئالغا باستۇرمىدى. ئۇلارنىڭ زەھەرلىك قولى تەگمىگەن تىلىمىز، كۈلتۈرىمىز، دىنىمىز، مەدەنىيىتىمىز ۋە ئۆرۈپ ئادەتلىرىمىز قالمىدى. مىللەتكە ئائىت مەھرەمىيەت سانىلىدىغان جىمىكى نەرسىمىز دەپسەندە قىلىنىپ كەلدى. ئۆزىمىزگە خاس دۇنيا تەسەۋۋۇرىمىز پارچىلىنىشىغا ئەگىشىپ پەرقلىق زېھنىيەت، پەرقلىق مەپكۇرىلىك جەمئىيەت  قاتلاملىرى شەكىللەندى، ئەجدادنىڭ ئىلمىي ۋە مەدەنىي مىراسلىرىغا قارا يۈزلۈك قىلىشنى زامانىۋىلىق بىلىدىغان شالغۇتلار ۋە كېسەل مەپكۇرىلىك ماڭقۇرتلار بارلىققا كەلدى. نەتىجىدە مۇستەملىكچىلەر ئاسارەتلىك دەۋرنىڭ ئارىلاشمىلىرىدىن پۈتكەن شالغۇت كىملىك يارىتىش، شۇنداقلا تۇغۇلغان تارىخىمىزدىن ئىلگىرىكى ئۆتمۈشىمىزنى خالىغانچە تەھرىرلەش، كېسىپ ئۇلاش، ئەسلىسىنى ئۆچۈرۈپ قايتىدىن ئويدۇرما تارىخ ياساپ چىقىش ئارقىلىق بىزنى ئەسلىمىزدىن يىراقلاشتۇردى. ئۆزلۈكىمىزگە ياتلاشتۇردى. ھەقىقىي مىللىي تارىخى بىلەن ئالاقىسى يوقتەك ياشايدىغان، قانداق تۈزۈم ياكى رېجىم پىچىلسا، شۇنىڭغا بويسۇنۇپ ياشاشتىن باشقا تاللىشى يوقلىقىغا چىن پۈتىدىغان «پادىلاشتۇرۇلغان جەمئىيەت» قىلىپ شەكىللەندۈرۈپ چىقىشتى. تەپەككۇر شەكلىمىز ئۆزگەردى، ئۆزىمىزگە خاس ئەقلىيەتتىن ئەسەر قالمىدى. ھايات مىزانىمىزنىڭ بۇزۇلۇشى، دۇنيا قارىشىمىزنىڭ پارچىلىنىشىغا ئەگىشىپ كىشىلىك خاراكتېرىمىزمۇ پۈچەكلىككە، سەركەشلىككە مايىللاشتى. مىللىي كەچمىشىمىزگە دائىر ھەقىقىي خاتىرىمىزنىڭ يۇيۇلىشىغا ئەگىشىپ، ئەس - خاتىرىمىز سۈنئىي كەچمىش ۋە ياسالما خاتىرىلەر قاينىمىغا غەرق بولۇشتىن قاچالمىدى. چىنلىقى بولمىغان سۈنئىي كەچمىشنىڭ خاتىرىمىزنى غەلدىغەشلەشتۈرۈۋېتىشى ۋە بۇنىڭدىن تۆرەلگەن زىددىيەتلىكلەردىن ئۆزىمىزنىڭ ئەسلى ۋەسلىنى تونالماس، تونۇغانلار بىلەن چىقىشالماس ھالغا كەلدۇق. ھەتتا باشقىلارنىڭ ياساپ تاڭغان تارىخىدىن باشقا ھەممىدىن گۇمانسىرايدىغان تەلۋە زېھنىيەتلەرمۇ كۆپىيىپ باردى. ئۆز ۋەتىنىنىڭ ئەسلى ئىسمىدىنمۇ ياتسىرايدىغان، ئۇنى تەلەپپۇز قىلىشنىمۇ خالىمايدىغان، ھەتتا ئۇنى ئۇنتۇپ مېڭىۋاتقان بىنورمال خەلق توپىنىڭ كۆپ سانلىقنى تەشكىل قىلغانلىق خەتىرى بىزنى بارسا كەلمەس تۇيۇق يولغا ھەيدەپ كەلدى. مانا بۇلارنىڭ ھەممىسى بۈگۈنكى تىراگېدىيەلەردە ئوتتۇرىغا چىققان تۈرلۈك ئىدىيەۋى ئاينىشلارغا، ئەمەلىي ھەرىكەتلەرنى ئۈنۈمسىزلەشتۈرگۈچى كىرىزىسلارغا كەڭ كۆلەمدە يول ئېچىپ، زېمىن ھازىرلاپ بەردى. نەتىجىدە قۇرئان تەبىرىدە ئېيتىلغىنىدەك، بىرلىشىپ قارشى تۇرۇش ۋاقتىدا بۆلۈنۈپ ئۆز ئارىلىرىدا بوغۇشۇشتەك پاسسىپ ۋەزىيەتنىڭ ئەڭ رېئال ئىپادىسى بولغان «ھەر توپ ئۆزىدە بارىنى تەنتەنە قىلىش بىلەن ئاۋارە بولۇش» تىن ئىبارەت قاششاقلىق ۋە غەپلەت ئالامەتلىرى گويا ئويغانغانلىقنىڭ، جانلانغانلىقنىڭ، ئەمەلىي ئىش قىلىۋاتقانلىقنىڭ ئىپادىلىرى سۈپىتىدە قارىلىدىغان غەلىتە ھالەت باش كۆتۈردى.\n\n---\n\n## نائەھلىلىك ۋە سالاھىيەتسىزلىك سىرتماقلىرىدا بوغۇلۇۋاتقان مۇستەقىللىق كۈرىشى\n\n### (1)\nۋەتەن مۇستەقىللىقى ھەرىكىتى شەرەپلەر ئىچىدە ئەڭ ئۇلۇغ، بەدىلى ئېغىر، تەۋەككۈلچىلىكلىرى كۆپ بولغان قۇتلۇق ھەرىكەتتۇر. بۇ ھەرىكەتنىڭ ئۇلۇغلۇقى شۇنىڭدىكى ئۇنىڭ يولىدا ئۆلۈش شەھىدلىكنى، ساق قېلىش غازىيلىقنى، قالدۇرغان ئىزلار قەھرىمانلىقنى بەخشەندە قىلىدۇ. قازانغان شەرەپلەر ئۆز نۆۋىتىدە مىللەتكە، خەلققە كەلتۈرگەن شان - شەرەپ سۈپىتىدە تەقدىرلىنىدۇ، ئەۋلادمۇئەۋلاد دۇئايى - سالاملار بىلەن، مەدھىيە - ئالقىشلار بىلەن ياد ئېتىلىدۇ. مىللىي خاتىرىگە ئۆچمەس تارىخ بولۇپ پۈتۈلۈش مانا بۇ تەرزدە روياپقا چىقىدۇ.\n\nبۇ ھەرىكەتنىڭ بەدىلىنىڭ ئېغىر بولۇشى شۇنىڭدىكى، ھەر تۈرلۈك يەككە ۋە كوللېكتىپ مەنپەئەتلەر ئۇنىڭ مەنپەئەتىگە خىزمەت قىلىدۇ.  شەخس دائىرىسىدىن ھالقىمايدىغان مال، ئائىلە، يۈز - ئابرۇي، مەنسەپ، جان قاتارلىق تۆلەشكە تېگىشلىك بارچە بەدەللەر ئۇنىڭ يولىدا پىدا قىلىنىدۇ. ئۇنىڭ ئازادلىقى يولىدا كىشىلىككە چېتىلىدىغان بارچە ئەركىنلىكلەر بوغۇلۇشقا تەييار تۇرىدۇ. گېزى كەلگەندە ئۇنىڭ ھاياتلىقى ئۈچۈن ماماتلىق ۋەزىپىگە ئايلىنىدۇ.\n\nبۇ ھەرىكەتنىڭ تەۋەككۈلچىلىكلىرىنىڭ كۆپ بولۇشى شۇنىڭدىكى، ئۇنىڭ يولى باغۇ - بوستانلىققا تۇتاشقان تىكەنلىك يولدۇر. بۇ يول ئىرادىنى تاۋلايدىغان، تاكى نەپەستىن قالغانغا قەدەر كۈرمىڭلىغان سىناقلار، ئىمتىھانلار، پېشكەللىكلەرگە تولغان، گويا پىلسىرات كۆۋرۈكى مىسالى قىلدىن ئىنچىكە يولدۇر. بۇ يولدا سەللا ئىرادىسى بوشىغان، كۆزى قورققان، مەنزىلىگە قاراپ ئىلگىرىلەشتە تەمتىرىگەن، ئالدى - ئارقىسىغا قاراپ ئەندىككەن ھامان تېيىلىش، يېقىلىش، دومىلاپ چۈشۈش ھېچ گەپ ئەمەس. مەنزىلگاھنىڭ يولى بولغان فىردەۋسكە تۇتاشقان رېلىسنىڭ ئەسفەلە سافىلىن (مۇناپىقلار چۈشىدىغان ئەڭ ئاستى قەۋەتتىكى دوزاخ) نىڭ رېلىسىغا ئالمىشىپ قېلىشى، يىللاپ قىلىنغان ئەجىرنىڭ بىرلا ئاندا كۆپۈككە ئايلىنىشى ھەر زامان مۇمكىنچىلىك دائىرىسىدىدۇر. شۇڭا بۇ يول كىشىدىن دائىما ساق تۇرۇشنى، شوئۇرلۇق بولۇشنى، باسقان قەدەملىرى ئۈچۈن پاراسەت نۇرىنى چىراغ قىلىۋېلىشنى تەلەپ - تەقەززا قىلىدۇ. بۇ يولغا قەدەم ئالماق مەلۇم مەنىدىن ئالدىن كېپەنلىكىنى ھازىرلاپ قويۇپ ئاتلىنىشنى شەرت قىلغان بولىدۇ. ۋەتەننى ماددىي ۋە مەنىۋى  ئىشغالدىن ئازاد قىلىش كۆرۈشىدىن ئىبارەت بۇ قۇتلۇق يول ۋەزنى، خاراكتېرى ۋە ئىستىقبالى ئېتىبارى بىلەن يۇقىرىقى ئۈچ نۇقتىغا مەركەزلەشتۈرگەن چاغدا، ۋەتەن يۈكىنى زىممىسىگە ئارتىش سالاھىيىتىنى قولغا كەلتۈرگۈچىلەرنىڭ ئۆز نۆۋىتىدە بۇ يولنىڭ شەرت ۋە تەقەززالىرىغا ئۇيغۇنلۇقىنى ئىددىئا قىلغۇچىلار ئىكەنلىكى ئوتتۇرىغا چىقىدۇ. شۇنداقلا مەزكۇر شەرت ۋە تەقەززالارغا ئۇيغۇن كەلمەيدىغانلارنىڭ بۇ يولغا قىسىلىۋېلىشىنىڭ ئۆزىگە ۋە ۋەتەنگە زۇلۇم قىلغۇچى بولۇپ قالىدىغانلىقى، كىشىنىڭ ئەسلىدە پەقەتلا چامى يېتىدىغان ئىشقىلا مۇكەللەف ئىكەنلىكى، شەرتكە ئۇيغۇنلاشمىغانلارنىڭ ۋەتەن يۈكىنى زىممىسىگە ئېلىش سالاھىيىتى يوق بولۇپلا قالماي، ئەكسىچە ۋەتەنگە يۈك بولۇشتىن باشقىغا يارىمايدىغانلىقىنى بىلىپ يېتىشى، ھەددىنى بىلىشى، دەڭسىشى كېرەك بولىدۇ.\n\n### (2)\nچىن مەدەنىيىتىنىڭ قۇرغۇچى ئاتىلىرىدىن بىرى بولغان مەشھۇر مۇتەپەككۇر كۇڭزى شۇنداق دەيدۇ: «ئىنتىقام يولىغا كىرەي دېسەڭ، ئىشنى ئالدى بىلەن ئىككى كىشىلىك گۆر كولاشتىن باشلا!». بۇ تەلىماتتا چىن پەلسەپەسى دەيدۇكى، جان ئېلىش بار يولدا جان بېرىشنىڭمۇ مۇمكىنلىكىنى ئەسلا نەزەردىن ساقىت قىلما! ئىنتىقام ئېلىشقا ھەقلىقمەن دېسەڭ، ھەقلىقلىقىڭ سېنىڭ چوقۇم بۇ يولدا غەلىبە قىلىدىغانلىقىڭدىن، ھايات قېلىشىڭدىن دېرەك بەرمەيدۇ. لېكىن سەن ئۆلسەڭ ھەق ئىگىسى سۈپىتىدە ئۆلۈشۈڭ مۇمكىن، قارشى تەرەپ ئۆلسە ئۆلۈشكە ھەقلىق بولۇپ ئۆلىدۇ. چوقۇم بۇ يولغا قەدەم ئېلىشقا نىيەتلەنسەڭ، ھەممىدىن ئاۋۋال ماڭغان يولۇڭ ئۆلۈشىڭگە ئەرزىمدۇ – يوق، بۇنىڭغا قارا!\n\nدەرۋەقە، يۇقىرىقى ھېكمەتنى كۈرەش خاراكتېرىنى ئالغان ھەرقانداق ئىشنىڭ خاراكتېرىگە تەتبىقلاشقا بولىدۇ. ھالبۇكى، يۇقىرىقى ئاددىي، ئەمما مېغىزلىق سۆز شەخس بىلەن شەخس ئوتتۇرىسىدىكى كۈرەشكە ئېيتىلغان بولسىمۇ، بىراق بۇ تۈردىكى ئىنتىقام ياكى قىساس ئېلىشنىڭ نە مۇقەددەسلىكتىن، نە ئۇلۇغۋارلىقتىن نېسىۋىسى بولمايدۇ. ئەڭ ئالىي شەرەپ قاتارلىقلار تۈرىگە كىرىشىدىن سۆز ئېچىش ئەسلا مۇمكىن ئەمەس. ئەمەلىيەتتە بۇ كىشىلىك پەزىلەت بىلەن ھەق - ھوقۇق ئارىسىدا مادارا قىلىش ياكى تاللاش مەسىلىسى  بولۇپ، ئاقىۋىتى قانداق بولۇشىدىن قەتئىينەزەر چوقۇم قىلىمەن دېگۈچىنىڭ ئالدى بىلەن رەقىبىگە قاراتقان تىغ ئۇچىنىڭ ئۆزىگىمۇ قادىلىش مۇمكىنچىلىكىنى ئۇنتۇماسلىقى ۋە شۇنىڭغا بېقىپ جان تىكىشكە ئەرزىمدۇ يوق، ئويلىشىپ ئىش قىلىشى مەقسەت قىلىنغان.\n\nۋەتەن مۇستەقىللىقى يولىدىكى ھەرىكەت بولسا، يۇقىرىقى قىساس تېمىسىدىن پەرقلىق بولغان، كىشىلىك ۋە كوللېكتىپ ئىنتىقامدىن ھالقىغان ئۇلۇغۋارلىقى كۈچلۈك ھەققانىي دەۋا مەسىلىسىدۇر. بۇ ھەرىكەتنىڭ نەپەرلىرىدە ئىنتىقام ۋە قىساس ئوتى لاۋۇلداپ تۇرغان بولۇشى تەبىئىي. ئەمما يالغۇز بۇلارلا ھەرىكەتنىڭ تۈپكى ئىدېئالىنى شەكىللەندۈرگۈچى ئامىللار بولۇشتا كۇپايە قىلمايدۇ. قىساس ۋە ئىنتىقام روھى ھەرىكەتنىڭ قەدىمىنى جىددىيلىككە ئىگە قىلسىمۇ، ئەمما بۇ كۈرەشنىڭ ئۇلۇغۋارلىقىنى يۈكسەكلىككە كۆتۈرۈشكە، ئەبەدىي سائادەتنى بەخش ئەتكۈچى شان - شەرەپنى قۇچۇشقا يېتەرسىزدۇر. بۇ يولنىڭ ئۇلۇغۋارلىقى، قۇتلۇقلۇقى شەخسلىكتىن، ئىنتىقام تۇيغۇسىدىن ۋە دۇنيالىق مەنپەئەتتىن ھالقىغان رەببانىي ھەرىكەتتۇر. شۇڭا بۇ يول ھەرقاچان خەتەرگە دۇچ كېلىشكە، سىناققا دۇچ كېلىشكە ئوچۇق. ئۆلۈم ھەر ۋاقىت يۈزلىشىش مۇمكىن بولىدىغان پوتېنسىيال ۋەزىيەتلەرنىڭ ئاۋۋىلىدۇر. يالغۇز ئىنتىقام ياكى قىساس مەقسەت قىلىنغان كىشىلىك كۈرەش بىلەن ئىنتىقام ۋە قىساس روھى يۇغۇرۇلغان ۋەتەن مۇستەقىللىقى كۈرىشى ئوتتۇرىسىدا قىممەت ۋە مەسئۇلىيەت نۇقتىسىدىن ئالەمچە پەرقلەر بار. كىشىلىك ئىنتىقام ياكى قىساستا كىشىنىڭ ۋەزىيەتكە قاراپ ۋاز كېچىش ياكى كەچۈرۈۋېتىش ھەققىنى ئىشلىتىشى ھەرقاچان ئۇنىڭ ئۈچۈن ئىككىنچى تاللاش بولالايدۇ. بەزىدە بۇلار ماددىي تۆلەم ياكى بەدەل قارشىلىقىدا ئەپۇ قىلىنىپ توختىشى، ئەھدىدىن قايتىپ ئارقىغا چېكىنىشى ھەم مۇمكىن. تېخى مۇشۇنداق قىلىش بەزىدە بىر پەزىلەت ياكى ئالىيجانابلىق سانىلىپ قالىدىغان ئەھۋاللارمۇ بولىدۇ. شۇنداقلا يالغۇز قىساس ۋە ئىنتىقامنىڭ خاراكتېرىدە ئۇلۇغۋارلىق، ئەڭ ئالىي شەرەپ، مىللەتكە شەرەپ ئېلىپ كەلگۈچى قەھرىمانلىققا ئوخشاش بىر قاتار يۈكسەك قىممەتلەرمۇ ئورۇن تۇتۇپ كەتمەيدۇ. مۇستەقىللىق ھەرىكىتىدە بولسا، ئىش ئۇنداق ئاددىي ئەمەس. مۇستەقىللىق ھەرىكىتىدىكى قىساس ۋە ئىنتىقام مەزكۇر ھەرىكەتنىڭ بىر پارچىسىغا ئايلىنىپ كەتسە كېتىدۇكى، ئەمما تۈپكى ئامىلى بولالمايدۇ. بۇ ھەرىكەت ئەڭ ئالدى بىلەن ئۇلۇغۋارلىقنى ئۆزىدە مۇجەسسەملەشتۈرگەن، ۋازكەچمەسلىكنى، ئاداققى نەپەس توختىغانغا قەدەر ئەسلا يولدىن قايتماسلىقنى ئەھدە قىلىشنى، جان تەندە بولغان مۇددەتچە ئەھدىگە شەرتسىز ۋاپا قىلىشنى شەرت قىلىدۇ. تۆلەم ياكى ھەرقانداق بىر ماددىي قىممەت باھاسىغا ساتقىلى، كېلىشىم ياكى سودىلىشىش ئۇسۇلى ئارقىلىق ئۇنىڭدىن ۋاز كېچىشكە ياكى پىرىنسىپلىرىغا رىئايە قىلماسلىققا يول چىقارغىلى بولمايدۇ. ئەكسىچە بولغاندا، بۇنداق قىلىشلارنىڭ ھەممىسى خائىنلىق، مۇناپىقلىق ھېسابلىنىدۇ. ھەتتا ئۆلۈم جازاسىمۇ ئۇنىڭ بەدىلىنى تۆلەپ، گۇناھىنى يۇيۇپ، خىيانىتىنى ئاقلاپ تۈگىتىپ بولالمايدۇ.\n\nدېمەك، شەخسىي ئىنتىقام ۋە قىساس كەبى كىشىلىك كۈرەشكە چېتىلىدىغان بىر يولغا قەدەم ئېلىشتا ئۆلۈمنى ھېساب - كىتابنىڭ ئەڭ بېشىغا كەلتۈرۈپ ئىش باشلاش ئەقەللىي بىر ئىش ئىكەن، ۋەتەن مۇستەقىللىق ھەرىكىتىدىن ئىبارەت شەخس ۋە كوللېكتىپتىن ھالقىغان بىر دەۋاغا قەدەم ئېلىشتا بۇنى دىققەتكە ئېلىپ قەدەم ئېلىش، ھەرقاچان ئىدىيەدە تەييارلىق بولۇش نەچچە يۈز ھەسسە مۇھىم، ئەلۋەتتە! بۇ مەنىدىن ئېلىپ ئېيتقاندا، غەلىبە قىلغاندا قىساسنىمۇ، ئىنتىقامنىمۇ تەڭ ئادا قىلغىلى بولىدىغان بۇنداق بىر يولغا كىرىشتە ئۆلۈمنىڭ ھەرقاچان دۇچ كېلىش مۇمكىنچىلىكىگە ئىگە بىرىنچى ئۆتكەل، يۈزلىشىش مۇقەررەر بولغان چوڭ سىناق ئىكەنلىكىنى ھېسابقا ئېلىپ تۇرۇپ دەۋا سېپىگە قەدەم ئېلىش ئەقەللىي ساۋاتتۇر. شۇنداقلا مۇستەقىللىق ھەرىكىتىدە ئالدىن ئىدراك قىلىشقا تېگىشلىك ئىدىيەۋى تەييارلىق ۋە سالاھىيەت ھازىرلاشقا تېگىشلىك ئاۋۋالقى شەرتلەر جۈملىسىدىندۇر.\n\nئىسلام مەپكۇرىسى نۇقتىسىدىن كۆزەتكەندىمۇ ۋەتەن مۇستەقىللىقى دەۋاسى كەلىمەتۇللاھنى ئۈستۈن قىلىشنىڭ مۇقەررەر شەرتى بولۇش ئېتىبارى بىلەن ئەڭ ئالىي جىھاد پەرزىدۇر. بۇ يول خۇددى ئەبۇ بەكىر سىددىق رەزىيەللاھۇ ئەنھۇ ئېيتقاندەك، ئەبەدىيلىك ھاياتقا تۇتاشتۇرىدىغان شەرەپلىك ئۆلۈمگە ۋەسىيلە بولىدىغان مۇقەددەس يولدۇر. ئۇ شۇنداق ئېيتىدۇ: «شۇنداق ئۆلۈم باركى، ئۇ ساڭا ئەبەدىي ھايات بەخش ئېتىدۇ، سەن شۇنداق ئۆلۈمگە ھېرىسمەن بول».\n\nشۈبھىسىزكى ۋەتەن مۇستەقىللىقى ئەنە شۇنداق ئۆزىنى ئۆز ئىچىگە ئالغان بارچە شەخسىي مەنپەئەتلەردىن، يولىغا توسالغۇ ياكى پۇتلىكاشاڭ بولىدىغان بارچە باغلىنىشلاردىن ئۆزىنى ئۈزۈل - كېسىل قىلىشنى شەرت قىلىدۇ. بۇ يولدا ئۆلۈم ئۆتكىلىنى ھېچقاچان ۋاز كېچىش ياكى چېكىنىشنى يوللۇق قىلىدىغان يېشىل چىراغقا ئايلاندۇرۇشقا بولمايدۇ. بەلكى ئۆلۈم بۇ يولدا ئاخىرقى نەپەستە ئارزۇلىنىدىغان، پىدا قىلىشقا توغرا كەلگەندە ئىككىلەنمەي تەسەددۇق قىلىنىدىغان ئەڭ بىباھا نەرسە قىلىشنى تەقەززا قىلىدۇ. يولغا چىقىشتىن ئاۋۋال باشقا كېلىش مۇمكىن بولىدىغان ماددىي ۋە مەنىۋى ئەزىيەتلەردىن تارتىپ جاندىن جۇدا بولۇشقا قەدەر بولغان بارچە پىداكارلىقلارنى ھېساب - كىتابقا ئېلىشنى، بۇنى ئاللاھ رىزاسىغا ئېرىشتۈرىدىغان سىناق سۈپىتىدە قوبۇل قىلىش باسقۇچىدىن ئۆتكەن بولۇشنى، بۇنى بىر ئىمانىي زۆرۈرىيەت سۈپىتىدە ئەقىدە قىلىشنى تەشەببۇس قىلىدۇ. مانا بۇ ۋەتەن مۇستەقىللىقى دەۋاسىدا بولۇشقا تېگىشلىك ئىسلامىي شوئۇردۇر.\n\n  يەنە بىر نۇقتىدىن كۆزىتىپ كۆرىدىغان بولساق، بىر ئىنساننىڭ تەڭرى ئالدىدا مۇكەللەف (مەسئۇلىيەتكار) ئىنسانغا ئايلىنىشى ئۈچۈن  ئاقىل ۋە بالىغ بولۇشى ئالدىنقى شەرتتۇر. خۇددى شۇنىڭدەك يۇقىرىقىلارنىمۇ كىشىنىڭ ۋەتەن مۇستەقىللىق كۈرىشىنىڭ بىر نەپىرىگە ئايلىنىشى، داۋانىڭ مۇكەللەفلىك سالاھىيىتىگە ئىگە بولۇشى ئۈچۈن ئاساسىي شەرتلەردىن، دېيىشكە بولىدۇ. ۋەتەن مۇستەقىللىقى خۇسۇسىدا بۇنچىلىك ئەقەللىي شەرتنى ھازىر قىلمىغان، ۋەتەننى دۈشمەن قولىدىن قايتۇرۇۋېلىشتەك جىھاد پەرزىنىڭ مەيلى ئۈستەلدە، مەيلى جەڭگاھتا بولسۇن، مەيلى قەلەم، مەيلى ئەلەم بىلەن بولسۇن جاننى ئالىقانغا ئېلىپ تۇرۇپ قىلىنىدىغان ھەرىكەت ئىكەنلىكىنى ئاڭقىرىمىغان بىر دەۋاچىنىڭ دەۋا قىلىش سالاھىيىتى بولمىغاندەك، ئۇنىڭ بۇ يولدا قىلىۋاتقانلىرىنىڭمۇ ھېچبىر قىممىتى بولمايدۇ. بۇنداقلارنىڭ ئىماننى، دىننى، جىھادنى پەش قىلىپ دەۋاتقانلىرى، ئىددىئا قىلىۋاتقانلىرىمۇ شوئارۋازلىق قىلىشتىن، رىياكارلىق قىلىشتىن، سۇيىئىستېمالچىلىق قىلىشتىن چەتنىمەيدۇ. شوئۇرسىز، ئاڭسىزلارچە قىلىنغان مۇستەقىللىق ھەرىكەتلىرى، تەدبىرسىز بېسىلىۋاتقان قەدەملەر مانا بۇ سالاھىيەتسىز دەۋاچىلىقنىڭ قولىدا پايخان بولۇشتىن، دائىما مەغلۇبىيەتنى تېتىشتىن قۇتۇلالمايدۇ. بۇنداق دەۋاچىلىقنىڭ تۇتۇملىرىدا جاننى ئالىقانغا ئالغانلىق ئىپادىلىرى تۈگۈل، سېسىق جېنىنى قانداق قىلىپ ساقلاپ قېلىش، قانداق قىلىپ ئەتىۋارلىنىشقا ئېرىشىش تۇتۇملىرى كۆرۈلىدۇ. يۆلەنچۈكسېراش خاھىشى ئەۋج ئالىدۇ. قىلمىشلىرى رىياكارلىقتىن، كۆز - كۆزچىلىكتىن خالىي بولمايدۇ. قەيسەرلىك، شىجائەت، باتۇرلۇق، پىداكارلىق ۋە قەھرىمانلىق قاتارلىق سۈپەتلەر بۇنداقلار توپىدا ئەسلا رېئاللىق يۈزى كۆرمەيدۇ. بۇنداقلارنىڭ قولىدا دەۋا مەيدانلىرى قورقۇنچاقلىقىنى قانداق قىلىپ يوشۇرۇشنىڭ تىياتىر نومۇرلىرىنى ئورۇنلاش سەھنىسىگە ئايلىنىپ كېتىدۇ. بۇ سەھنىدە ئىش چىڭغا چىقاي دېگەندە قانداق قىلىپ ئارقىغا قاراپ چېكىنىش تاكتىكىلىرى، ئەندىشىلىكتىن قۇتۇلالماسلىق، ئۆزۈمچىلىك، شەخسىيەتچىلىك، ئابرۇيپەرەسلىك قاتارلىق ئەكس ئەتتۈرمىلەرنى قانداق قىلىپ سىياسىي پۇراققا ئىگە قىلغىلى، دەۋا ماركىسىغا ماسلاشتۇرۇپ قانداق پىششىقلاپ ئىشلىگىلى بولىدىغانلىقنىڭ نەيرەڭ - چارىلىرى مەشىق قىلىنىدۇ. قىسقىسى، مۇستەقىللىق دەۋاسى بۇ تۈر دەۋاچىلىقنىڭ سايىسىدە ئۇلۇغۋارلىقنىڭ نامايەندىلىرىنى كۆرۈش، شىرمەت ئەزىمەتلەرنىڭ قەھرىمانلارچە ئىش - ئىزلىرىنى نامايان قىلىش، داھىيلارنىڭ ئۆز تالانتىنى جارى قىلدۇرۇش سەھنىسى بولۇشتىن چىقىدۇ. دەۋا سەھنىسى ئەسلىدىكى يا شەھىد ياكى غازىي، يا ئۆلۈم يا كۆرۈم كەبى ئوت يۈرەكچە شوئارلار سىمفونىيەسى ئۆز كۈچىنى كۆرسىتىدىغان سەھنە بولۇشتىن بىراقلا دۈشمىنىنىڭ پەلسەپەسىدىكى ئىنتىقام روھىچىلىك ئەقەللىي تۇتۇمدىنمۇ يوقسۇزلاشقان ناتىۋان بىر سەھنىگە ئايلىنىپ قالىدۇ. نەتىجىدە ۋەتەن مۇستەقىللىقى ھەرىكىتى خاراكتېرى يوق قىلىنغان، بۇلغانغان، دۇنيالىقنىڭ، جانباقتىلىقنىڭ ۋاسىتىسگە ئايلاندۇرۇۋېتىلگەن، شەكلى ئۆزگەرگەن  شەخسىي ھەۋەس - ئىستەكلەرگە سېتىلغان بىر ھەرىكەت بولۇپ پۈتۈپ چىقىدۇ. مۇستەقىللىق دەۋاسى مۇشۇ خىل ئىدراكسىز، سالاھىيەتسىز دەۋاچىلىقتىن توختاۋسىز زىيانغا ئۇچراپ ئۆتىدۇ. ئالغا باسمايدۇ، خورلىنىدۇ، ھاقارەتلىنىدۇ ۋە دائىما بىرىلىرىنىڭ ئالدىدا تىزى پۈكۈك جىنايەتكارغا، تاسمىلىق ئاپشاركىغا ئايلاندۇرۇلۇش قىسمىتىدىن قۇتۇلالمايدۇ.\n\n### (3)\nجانابى رەسۇل ئەكرەم ئەلەيھىسسالام سەھىھ ھەدىسلەردىن بىرىدە «ئىش ئەھلى ئەمەسلەرنىڭ قولىغا تاپشۇرۇلغاندا قىيامەتنى كۈت» دەپ كۆرسىتىدۇ. بۈگۈنكى كىرىزىسىمىزدە ھەل بولمايۋاتقان مەسىلىلەرنىڭ ئەڭ مۇھىملىرىنى كۆزەتكەن ۋاقىتتا، بۈگۈنكى پالاكىتىمىزنىڭ ئىچكى قاتلىمىدا دەل نائەھلىلىكتىن ئىبارەت مەرەزنىڭ ياتقانلىقىغا قىل سىغمايدۇ. بۇ تۈر ئىللەتنىڭ نۆۋەتتە ھەر ساھەدە يامرىشى، توپلۇمدا ئىشنىڭ ئەھلى بولغانلارنىڭ ئالدىراپ قارشى ئېلىنماسلىقى، ئەمەلىي كۈچ ۋە دەستەك مەنبەلىرىدىن بىرى بولغان خەلقنىڭ ئۆز رولىنى جارى قىلدۇرالماس بولۇپ قىلىشى، كېلەچىكىگە چېتىلىدىغان جىددىي مەسىلىلەردە ئۆز ئىشىنى كىمگە تاپشۇرۇشى كېرەكلىكىنى ئاڭقىرىماي ئۆتۈپ كېتىشى، ئۆز تەقدىرى ۋە مەنپەئەتىنى ھىمايە قىلىش ئىشىنى ساھەنىڭ ئەھلى بولغانلارغا تاپشۇرۇش ۋە ئۇلارنى دەستەكلەشتەك ئەقەللىي تۇتۇمنى كۆرسىتەلمەسلىكى قاتارلىقلار مەزكۇر ئىللەتنىڭ كۈچلۈك يامراۋاتقانلىقنىڭ رېئال ئىپادىلىرىدىندۇر. ئىللەت بار ئىكەن، ئۇنىڭ يامرىشىنى كەلتۈرۈپ چىقارغان ياكى سەۋەب بولغان ئامىللارنىمۇ تەكشۈرۈشىمىزگە توغرا كېلىدۇ. ئىللەتنىڭ راۋاج تېپىشىغا ھەسسە قوشقان ئامىللارغا قارايدىغان بولساق، ئەڭ ئالدىدا كۆزگە چېلىقىدىغىنى ئىشنىڭ ئەھلى بولغانلارنىڭ بۇ خۇسۇسنى داۋالاشقا، چارە كۆرۈشكە يېتەرلىك ئەھمىيەت بەرمىگەنلىكى، قىلىدىغان ئىدىيەۋى خىزمەتلەردە مەزكۇر خىزمەتنى بىرىنچى ئورۇنغا قويماسلىقى، بۇ ھەقتە قول - قولچە كاللا قاتۇرمىغانلىقى، خەلقنى ئاقارتىش ۋە ئۇلارنىڭ پوتېنسىيال كۈچلىرىنى توغرا تەرەپكە ئىشلىتىشكە يېتەكلەشنى مۇھىم بىلمىگەنلىكى، بىلگەن تەقدىردىمۇ مۇۋاپىق تەشۋىقات مېتودى، تەدبىر ئىشلەپ چىقىرىشقا سەل قارىغانلىقى قاتارلىقلار بولۇپ چىقىدۇ. بولۇپمۇ بۇ ئىشلارنىڭ مۇھىملىق دەرىجىسىنىڭ خەلقنىڭ كۆزىگە رەسىملىك ۋە ۋىدىيولۇق قىلىپ تىقىپ بېرىۋاتقان ئاتالمىش دەۋا خىزمەتلىرىدىنمۇ مۇھىم ئىكەنلىكىنى ھېس قىلىپ يەتمەسلىكى، تۈگەل پىروپاگاندا ئۇسۇللىرىغا تايىنىپ ئۆزلىرى تەرەپكە مايىللىقنى ئاشۇرۇشقا، تەرەپدارلىرىنى مۇخالىپچىلىرىنىڭ سانىدىن كۆپرەك قىلىپ ئارتتۇرۇشقا بېرىلىپ كېتىشى قاتارلىقلار ئىللەتنىڭ يامرىشىغا يوچۇق شەكىللىنىشىگە سەۋەب بولغان ئامىللاردىن، دېيىشكە بولىدۇ. تۈگەل ئۆزلىرىنىڭ ھەقىقىي دەۋاچى ئىكەنلىكىنى خەلققە ئىشەندۈرۈش ياكى ئۆزلىرىنىلا  خەلقنىڭ غېمىنى يەۋاتقان كۆرۈنۈشكە يارايدىغان ئىشلارغا بېرىلىشلار، كۆڭلىنى چۈشەنمىگەن خەلقتىن يامانلاپ باتناش ياكى گېپىمىزنى ئاڭلىمىغانكىن تويۇشە، دېگەن مەنتىقىدە سىياسەتچىلىك قىلىشلار ئىللەتنىڭ يامرىشىغا قارشى چارە - تەدبىر ئىشلەپچىقىرىشتىن مۇھىم بىلىندى. ئۆز رولىنى جارى قىلدۇرالمايۋاتقان خەلقنى لاياقەتلىك قىلالمىغاندىمۇ يېقىنلاشتۇرۇشقا بولسىمۇ چارە - تەدبىرلەر سۇنۇلمىغان بىر ئاتموسفېرانىڭ مەيدانغا كېلىشىمۇ مەلۇم مەنىدىن سەھنىنى ئىش ئەھلى بولغانلاردىن كۆپرەك نائەھلىلەرنىڭ ئىگىلەپ كېتىشىگە يوچۇق بولۇشقا، ھېلىھەم شۇنداقلارنىڭ ھاكىم سىنىپتا پۇت تىرەپ تۇرالىشىغا ئەسقىتىۋاتقان ئامىللاردىن دېيىشكە بولىدۇ.\n\nمۇستەقىللىق ھەرىكىتىدە ئىشنىڭ ئەھلى بولۇش دېگەنلىك ئۆز نۆۋىتىدە خەلقتىن كۈتۈلۈۋاتقان ئىشلاردا ئالدى بىلەن ئىشنى قولغا ئالغان، سەھنىدە دەۋا قىلىۋاتقانلىقى بىلەن بوي كۆرسىتىپ يۈرۈۋاتقانلارنىڭ ئالدى بىلەن ئۆزلىرى ئۆرنەك بولۇپ بېرىشىنىمۇ ئۆز ئىچىگە ئالىدۇ. ئەمما كۈنىمىزدىكى ئۆرنەكلەردىچۇ؟ سەھنىدە كۆرۈلۈۋاتقان، مېدىيالاردا ياپسالىنىۋاتقان ئۆرنەكلەرگە ئات قويىدىغان بولساق، بۇ ئۆرنەكلىكلەر يالاقچىلىق ئۆرنەكلىكى، چاكىنا مەنپەئەت ۋە تۇتامسىز ۋەھىمىگە تايانغان ئېغىز - بۇرۇن يالىشىش ئۆرنەكلىكى، ھەقكە ئەمەس، تونۇش - بىلىشچىلىككە يان بېسىش ئۆرنەكلىكى، خاراكتېرسىزلىك ئۆرنەكلىكى، دەۋاسىدا سەمىمىيەتسىزلىك ئۆرنەكلىكى، مىللىي مەنپەئەتنى جېنى ۋە ئابرۇيىدىن ئاشقاندا ئاندىن قوغداش ئۆرنەكلىكى ۋە باشقا ۋەھاكازا ئۆرنەكلەر بولۇپ چىقىدۇ. ھالبۇكى، ۋەتەن ھۆرلۈكى يولىدا قۇربان بولۇۋاتقانلارمۇ، قۇربانلىق بېرىۋاتقانلارمۇ، جاسارەت كۆرسىتىۋاتقانلارمۇ، ئاكتىپلىقىنى ساقلاپ كېلىۋاتقانلارمۇ، زالىمغا قارشىلىق كۆرسىتىش ئۈچۈن ئۆزىنى ئوتقا تاشلاۋاتقانلارمۇ يەنىلا خەلق ئىچىدە، خەلقتە نامايان بولۇپ تۇرۇپتۇ. دېمەك سەركە دېيىلىۋاتقانلاردىن ئىزدىسىمۇ ئالدىراپ تېپىلمايدىغان ھالغا كېلىپ قالغان بۇ ئۆرنەكلەر يەنىلا خەلق ئارىسىدا. ھالبۇكى ئىش تاپشۇرۇلغانلار خەلق ئەمەس، سەركىلەردۇر. ئېچىنارلىقى خەلقتە بار مەردانىلىق، خەلقتە بار روھ، خەلقتە بار جاسارەت، خەلقتە بار شوئۇر ئىش ئەھلى سۈپىتىدە مەيدانمۇ مەيدان كېزىۋاتقانلاردا ئېزىپ - تېزىپ تېپىلىشى بەكلا قىيىن. خەلق بىلەن سەركە ئارىسىدا بۇ قەدەر ھاڭ، بۇنچە مۇرەككەپ ئۇيۇشماسلىقلار ئورۇن تۇتۇپ ياتقان بىر ۋەزىيەتتە مىللەتنىڭ قارا كۈنلىرىنىڭ كۈندىن كۈنگە شىددەتلىنىشى، قىيامىتىنىڭ يېقىنلىشىشى قانداقمۇ مۇمكىن بولماي تۇرالىسۇن؟!\n\nھەقىقەتنى سۆزلىسەك ۋەتەن بارغانچە بىزنىڭ ۋەتەن بولۇشتىن چىقىشقا قاراپ مېڭىۋاتىدۇ. مەدەنىيەت ئىزنالىرىمىز بارغانچە ئۆچۈرۈلۈۋاتىدۇ. مەدەنىيەتنى ياشنىتىدىغان ۋە ياشاۋاتقان مىللەت سىرتماق نۆۋىتىنى كۈتۈپ ئۆي ئۆيلەردە ھەپسىگە سولۇنۇپ بولدى. ھەپسىخانىلار بولسا قۇشخانىلارغا ئايلاندۇرۇلدى. قىسقىسى مىللەت قىيامىتىنى ياشاشنى باشلىۋەتتى. ھەر تۈرلۈك قىرغىنچىلىقنى باشتىن كەچۈرۈۋاتىمىز. ۋەتەن سىرتىدىكىلەر مۇشۇنداق تۇرۇپمۇ قانداقلا كۈن تەرتىپ بولۇشىدىن قەتئىينەزەر ھەممىسىگە ئوتتەك قىزىپ پوقتەك سويۇشتەك خاراكتېرنى جارى قىلدۇرۇشنى داۋاملاشتۇرۇپ كېلىۋاتىدۇ، ئادەتلەنگەن كۆنۈكۈش بويىچە كۈن كەچۈرۈش ئۆز ئىزىدا داۋام قىلىۋاتىدۇ. نەچچە ئاي ئاۋۋال بىر رايوننىڭ تاقالغىنىغا ئاللا - توۋا قىلىۋاتقان توپلۇم ئەمدىلىكتە بىر پۈتۈن شەرقىي تۈركىستان زېمىنى تاقىلىپ مىللەت ئاچلىق ۋە قەھرىتان سوغۇقنىڭ سىرتماقلىرىدا سەكرات باسقۇچىنى باشتىن كەچۈرۈۋاتسىمۇ بولار ھالىمىز ئورتادا. مانا بۇلار بىزنىڭ مۇستەقىللىقنى «ئۈجمە پىش، ئاغزىمغا چۈش» پەدىسىگە ئاغزاكى ئارزۇلايدىغان، رېئاللىقىدا بولسا «مېنى چاقمىغان يىلان مىڭ يىل ياشىغاي» مەنتىقىسىنى ھايات تەرزىگە ئايلاندۇرۇۋالغان ئەبگا توپلۇمغا ئايلىنىپ كەتكەنلىكىمىزنى كۆرسىتىشكە يېتىپ ئاشىدىغان رېئاللىقلاردىندۇر.\n\n### خاتىمە\n\nپەيغەمبەر ئېيتتى: شۇنداق كۈنلەرگە دۇچار بولىسىلەركى، بارچە ئۈممەت سىلەرگە قارشى خۇددى غىزا ئۇسۇلغان لېگەن ئەتراپىغا ئولاشقان تائاملانغۇچىلاردەك يوپۇرۇلۇپ كېلىشىدۇ. بۇ سۆزگە سامى بولۇپ تۇرغان ساھابىلەردىن بىرى سورىدى:\n- بۇنداق ھالغا چۈشۈپ قېلىشىمىز سانىمىزنىڭ ئازلىقىدىنمۇ؟\nپەيغەمبەر جاۋاب بەردى:\n- ئەكسىچە ئۇ كۈندە سانىڭلار كۆپ. بىراق سانىڭلارنىڭ كۆپ بولۇشى خۇددى سەل ئاقتۇرۇپ كەلگەن كۆپۈككە ئوخشاش بولۇپ قالىدۇ. بۇنداق بولۇشىدىكى سەۋەب، ئاللاھ دۈشمەن نەزىرىدىكى ھەيۋىتىڭلارنى ئۇلارنىڭ يۈرىكىدىن تارتىۋەتكەن، قەلبلىرىڭلارغا بولسا زەئىپلىكنى تاشلاپ قويغان.\nساھابە سورىدى:\n- ئى ئاللاھنىڭ ئەلچىسى، زەئىپلىك دەپ نېمىنى كۆزدە تۇتۇۋاتىلا؟\n-پەيغەمبەر جاۋاب بەردى:\n- دۇنيا سۆيگۈسىگە مۇپتىلا بولۇشنى، ئۆلۈمنى يامان كۆرىدىغان بولۇپ قىلىشنى.\n*[ئەبۇ داۋۇ رىۋايىتى]*\n\nمەلۇم بولغىنىدەك، بىر ھادىسىنىڭ ياكى نەتىجىنىڭ مەيدانغا كېلىشىدە ئۇنى كەلتۈرۈپ چىقىرىۋاتقان تاشقى ۋە ئىچكى ئامىللار بولىدۇ. بۇ ئامىللارنىڭ ئارقىسىدا بولسا، ئۇنى ھەرىكەتكە كەلتۈرگەن ياكى ئۇنىڭ مەيدانغا كېلىشىگە يول ئاچقان تۈپكى سەۋەبلەر بولىدۇ. ھەدىسنىڭ مەزمۇنىدىن چىقىپ تۇرغىنىدەك بىر قەۋمنىڭ داستىخان ئۈستىدىكى يېمەككە، دۈشمەنگە يەم بولۇشقا تەييار ھالغا كېلىپ قالغان ئولجىغا ئايلىنىپ قېلىشى ئارقىسىدا دۈشمەن نەزىرىدە ھېچبىر تەپتارتقۇچىلىكى، ھەزەر ئەيلىگۈچىلىكى قالمايدىغان دەرىجىدە بوشاڭلىشىپ كېتىش، قارشىلىق كۆرسىتىش روھى ئۆلۈك ھالغا كېلىپ قېلىش، گالغا سېلىپلا يۇتۇۋەتكىلى بولىدىغان دەرىجىدە تەييار تاماق ئورنىغا چۈشۈپ قېلىش، زەيپانىلىشىپ كېتىش قاتارلىق تاشقى ۋە ئىچكى ئامىللار ياتقان بولىدۇ. ھالبۇكى بۇلار مەسىلىنىڭ تاشقى كۆرۈنۈشى بولۇپ، ئەجەللىك نۇقتىنىڭ مەسىلىنىڭ تاشقى ئامىلى ياكى كۆرۈنۈشىدە ئەمەس، بەلكى شۇ قەۋمنىڭ روھىغا، زېھنىيىتىگە چاپلاشقان ئىللەتكە مۇپتىلا بولۇشتا ئىكەنلىكى ئىلگىرى سۈرۈلگەن. بۇ ئورۇندا دۇنيا سۆيگۈسىنى زېھنىيەتكە چاپلاشقان ئىللەتكە ۋەكىللىك قىلىش، ئۆلۈمدىن قورقۇش پىسخىكىسىنى بولسا روھىيەتكە چاپلاشقان ئىللەتكە ۋەكىل قىلىشقا بولىدۇ. دۇنيا سۆيگۈسى ئىللەت دەرىجىسىگە بارغاندا قارشىلىقىدا سېتىلمايدىغان نەرسە مەۋجۇت بولمايدۇ. دۇنياپەرەسلىك بار يەردە ئاخىرەتكە ئورۇن بېرىلمەيدۇ. ئاخىرەتلىك ھېساب - كىتاب، مەسئۇلىيەت، تەڭرى ئالدىدىكى مۇكاپات - جازا پۈتۈنلەي نەزەردىن ساقىت قىلىنغان ھالدا مۇئامىلە قىلىنىدۇ. ئۆلۈمنى يامان كۆرىدىغان ھالغا چۈشۈپ قىلىشنى بولسا، روھىي قۇللۇققا، زېھنىي ئاسارەتكە، دۈشمەننى تونۇش ئورنىغا ئۇنى ئەسلا يېڭىلمەيدىغان ئەبەدىي غالىب ماقامىدا كۆرۈۋېلىشقا تەتبىقلاش مۇمكىن. بۇنداق بىر روھتا قارشىلىشىش ئېڭى سۇسلايدۇ، غەلىبە قىلىش ئىشەنچىسى تىكلەنمەيدۇ، ئەكسىچە ئىرادىسى سۇسلاپ تەسلىمچىلىكتىن باشقا تاللاش يوقتەك ئاڭغا كېلىپ بولىدۇ. قىسقىسى، دۇنيالىق مەنپەئەتكە ھەممىنى ساتالايدىغان، ئېرىشكەنلىرىدىن ئايرىلىپ قېلىش خەۋپى ئالدىدا ھەممىنى دوغا تىكەلەيدىغان بىر زېھنىيەتلىك قەۋم ئۈستەلدىكى تاماققا ئوخشاش ئولجىغا ئايلىنىپ كېتىشى مۇقەررەر بولغاندەك، ئۆلۈشنى ئۆلگۈدەك يامان كۆرىدىغان، شەرەپلىك ئۆلۈم بىلەن نومۇسسىزچە ئۆلۈم ئوتتۇرىسىنى ئايرىمايدىغان، ئۆلۈمگە دۇچ كەلمەسلىكى ئۈچۈن ھەممە ئىددىئاسىدىن ۋاز كېچەلەيدىغان، گېزى كەلگەندە ئادالەت يولىدا ئۆلۈشتەك ئەقەللىي قىممەتتىن يوقسۇزلىشىپ كەتكەن، مۇنداقچە ئېيتقاندا، ھەرقانداق ۋەزىيەتتە ئالدى بىلەن جېنىنى كاپالەتكە ئېلىۋېلىپ ئىش قىلىشنى ئويلايدىغان ھالدىكى قورقاق زېھنىيەتلىك قەۋمنىڭ يۇقىرىقىدەك تەييار ئولجىغا ئايلىنىپ كېتىشى مۇقەررەرلىك، ھەتتا قانۇنىيەتكە ئۇيغۇن ئىشلار جۈملىسىدىندۇر. دېمەك ھەدىس بۇ يەردە ئولجا ھالغا چۈشۈپ قېلىشنىڭ تاسادىپىيلىقتىن ياكى نوقۇل دۈشمەننىڭ ماددىي كۈچىنىڭ ئۈستۈنلۈكىدىن ئەمەسلىكىنى، ئەسلى مەسىلىنىڭ ئىشنى ئاشۇ خىل تىراگېدىيەلىك ۋە خەتەرلىك باسقۇچقا كېلىشىگە يول ئاچقان ئىچكى ئامىلغا، زېھنىي ۋە روھىي ئىللەتتە ئىكەنلىكىنى ئەسكەرتىدۇ. دېمەك مەسىلىنىڭ ھەل بولۇش چارىسى ئىللەتنى يىلىتىزىدىن ساقايتىشتا، زەيپانىلىكنى كەلتۈرۈپ چىقىرىۋاتقان ئىككى مەلئۇن ئىللەتتىن پاكىزلىنىشتا.\n\nدەرۋەقە، بۈگۈن مەيلى قەلەم ياكى ئەلەمدە قىلىنىۋاتقان ھەرىكەتتە بولسۇن، ۋەتەننى بۈگۈنكى ئولجا ھالغا ئېلىپ كەلگەن ئەجەللىك ئىللەتلەردىن تازلاشقا، ئىسلاھات قانات يايدۇرۇپ يادرولۇق ئۆزگىرىش ئىنقىلابىنى ئەمەليلەشتۈرۈشكە تارىخىمىزدا بۇنچىلىك موھتاج بولغان بىر ۋەزىيەت كۆرۈلۈپ باققان ئەمەس. بىز ئېتىراپ قىلايلۇق ياكى قىلمايلۇق ئورمان قانۇنى ئىجرا بولۇۋاتقان بۈگۈنكى دۇنيا سىستېمىسىدا يىقىلىشىمىز، قىرىلىشىمىز، مىللەت سۈپىتىدە يەم بولۇشىمىز پەقەتلا تاماشا قىلىنىدىغان سېرك ئويىنى تۈسىنى ئېلىپ مېڭىۋاتىدۇ، خالاس! بىزگە ئىگە چىقىۋاتقاندەك كۆرۈنگەنمۇ، زالىم مۇستەملىكىچىنى ئاشكارا قوللاۋاتقانمۇ ھەممىسى ئۆزىنىڭ تاماشاسىنىڭ تەقەززاسىنى قىلىۋاتىدۇ، خالاس. قوللىغان ياكى قارشى تۇرغان بولۇش دىرامىسىنىڭ نەچچە يىلدىنقى مىزاجىغا قارايدىغان بولساق ئىشنىڭ خۇلاسىسى «گۆش بىلەن ياغ بىر تۇغقان، پىيازنىڭ كۆيگىنى كۆيگەن» بولۇۋاتقىنىنى، بىر مىللەتنىڭ قىيامىتىنى تىياتىر قىلىپ ئويناشتەك شەپقەتسىزلىكنىڭ يۇقىرى چېكىنى تارىخقا پۈتۈپ مېڭىشىۋاتقانلىقلىرىنى ئاچچىق بولسىمۇ كۆرۈۋالماق تەس ئەمەس. ئىشنىڭ پايدىمىز ياكى زىيىنىمىزغا قاراپ مېڭىشىغا تەسىر كۆرسىتىش، پۇرسەت تۇتۇشقا ماھىر بولۇپ تىياتىرچىلارنى غېمىمىزنى قىلىش تەرىپىگە مايىللاشتۇرۇش ياكى ئۇلارنىڭ ئۆزى ئۈچۈن چىقارغان پۇرسەتلىرىگە پېشكا بولۇپ ئۆتۈش، ئۆز ئىرادىمىز ۋە تۇتۇمىمىزنىڭ قەتئىيلىكىنى نامايان قىلىش ياكى سېرك ھايۋانلىرىدەك قايسى كۆندۈرگۈچىنىڭ قولىدا سەھنىگە چىقىۋېلىش پۇرسىتى بولسا شۇنى ئىزدەپ ئەخمەق بولۇشنى دەۋا چاغلاپ ئۆتۈش يەنىلا ئۆزىمىزگە باغلىق بولۇپ قالدى. بۇ يولدا ئالدىن كۆرەرلىكىمىز بولمايدىكەن، ئۆزىمىزگە سەمىمىي بولۇپ يادرولۇق ئۆزگىرىشنى، ئۆلۈك دەۋاچىلىقنى تەرك قىلىپ ئىدراكلىق ھەرىكەتچان جانىۋارغا ئايلىنىشنى تاللىمايدىكەنمىز، نائەھلىلىكلەرگە قارىتا ئاۋاز چىقىرىشنى، ئۆز ئىشىمىزنى، يەنى ھۆر كېلەچىكىمىز ۋە مەۋجۇتلۇقىمىزنى ساقلاپ قېلىشىمىزنىڭ بىردىنبىر كاپالىتى بولغان ۋەتەن ئىستىقلالىنى قولغا كەلتۈرۈشتەك چوڭ مەسئۇلىيەت ۋە سالاھىيەتنى ئىشنىڭ ئەھلى بولغانلارغا تاپشۇرۇشنى، نائەھلىلەرنى يېتىم قالدۇرۇش چاغلىق ئەقەللىي تۇتۇمنى كۆرسىتىشنى بىلمەيدىكەنمىز، ئۇيۇشقان ساغلام بىر قۇرۇلمىنىڭ ئەزالىرىغا ئايلانغان ھالدا ئورتاق قەدەم ئالىدىغان بولمايدىكەنمىز ھالىمىزنىڭ نۆۋەتتىكىدىنمۇ بەتتەرلىشىش ۋەزىيىتى داۋاملاشقىنى داۋاملاشقان، سېرك ھايۋانلىرى تىرى - پىرەن بولغىچە بۇ تىياتىرنىڭ ئوينالغىنى ئوينالغان بولۇپ كېتىۋەرگۈسى.\n\n**- بۇرھان مۇھەممەد**\n*2022-11-07*\n\nمەنبە: **ئويغاقلار دۇنياسى سەھىپىسى**"}
{"title": "نىشانىمىز خەلق ئىچى بولسۇن!", "author": "بۇرھان مۇھەممەد", "date": "1948-10-01", "tags": [], "content": "# نىشانىمىز خەلق ئىچى بولسۇن!\n\nبۇ ئون يىگىرمە يىللىق تارىختا يېڭىلىق، مەكتەپ، بىلىم يۇرتلىرى قاتارلىقلارنىڭ نەتىجىسى سۈپىتىدە جەمئىيىتىمىزدە «ياشلار»، ياكى بولمىسا «زىيالىيلار»، خەلق تىلى بىلەن بەلەنراق قىلىپ ئېيتقاندا «ئەپەندىلەر» دەپ ئاتىلىدىغان بىر ئىجتىمائىي قاتلام يېتىشىپ چىقتى. يېڭى مەدەنىيەتنىڭ جەمئىيىتىمىزگە قىلغان ھۇجۇمىنىڭ جىددىي نەتىجىسى سۈپىتىدە مەيدانغا كەلگەن بو قاتلام مىللىتىمىز ئارىسىدىكى ئىجتىمائىي كۈچلەرنى قايتىدىن بىر گۇرۇپپىلاپ چىقتى. ئىلگىرى ئىجتىمائىي قاتلاملار دېھقانلار قاتلىمى، ھۈنەرۋەنلەر قاتلىمى، تۇججارلار (سودىگەرلەر) قاتلىمى، ئۆلىمالار قاتلىمى ۋە بەگلەر قاتلىمى قاتارلىقلاردىن ئىبارەت ئىدى. جەمئىيىتىمىزدە ھاكىملىق ئورنىدىكى قاتلاملار بەگلەر قاتلىمى بىلەن ئۆلىمالار قاتلىمى بولۇپ، بۇ ئىككى قاتلامدىكىلەرگە دېھقانلار قاتلىمى، ھۈنەرۋەنلەر ۋە توججارلار قاتلىمى بويسۇناتتى.\n\nنۆۋەتتە يېڭىدىن شەكىللەنگەن ياشلار قاتلىمى ئۆزىنىڭ يېڭىلىقى، ياشلىقى، ئۈندۈرمە ھالىتىدە (پىشىپ يېتىلمىگەن بىر ھالەتتە) تۇرۇۋاتقان تۇرۇپ، جەمئىيىتىمىزگە بېسىپ كىرگەن يېڭىلىق ھۇجۇمىنىڭ قۇدرەتلىك تاشقىن دەۋرى بولغان شىڭ شىسەي دەۋرىدە، زامان شارائىتىنىڭ ئۇيغۇنلۇقى سەۋەبلىك جەمئىيىتىمىزنىڭ ھاكىم قاتلىمى ئورنىغا كۆتۈرۈلدى. شىڭ دوبەن ھاكىمىيىتى بىلەن چىڭ ئالاقە باغلاپ ماڭغان مەزكۇر زىيالىلار قاتلىمىنىڭ جەمئىيەتتىكى ئەزالىرى بولمىش مۇئەللىملەر، ئۇيۇشما خىزمەتچىلىرى، مەمۇرى خىزمەتچىلەر، بولۇپمۇ ساقچىلىق خىزمەتچىلىرىنىڭ ھۆكۈمرانلىقى ۋە نوپۇزى قاتارلىقلار بۇنى ئوچۇق ئىپادىلەپ تۇرۇپتۇ. شىڭ دوبەن ھاكىمىيىتىنىڭ تەھدىدى سەۋەبلىك ئۆزىنىڭ جەمئىيەتتىكى ھۆكۈمرانلىق ئورنىنى كۆرۈنۈشتە ياشلارغا ئۆتۈنۈپ بەرگەن بەگلەر تەبىقىسى بىلەن ئۆلىمالار تەبىقىسى چار ياكى ناچار بولۇشىدىن قەتئىينەزەر، كۆرۈنۈشتە يېڭى ھاكىم تەبىقە بولغان ياشلار ۋە ئەپەندىلەر تەبىقىسىگە «ئىتائەت» قىلسىمۇ، ئەمما ئۆزىنىڭ جەمئىيىتىدىكى نوپۇزىنى ئۇنچىۋالا يوقىتىپمۇ قويمىغان ئىدى. ياشلىرىمىزمۇ خەلقنى ئۆزىنىڭ ئارقا تېرىكى قىلماي، شىڭ دوبەن ھاكىمىيىتىنى ئارقىسىغا ئېلىشقان ئىدى. خەلق شىڭ دوبەننىڭ ھاكىمىيىتىدىن قورققانلىقى ئۈچۈن ياشلارنى ھۆرمەت قىلغاندەك كۆرۈنسىمۇ، نەتىجىدە بۇ ياشلار (زىيالىيلار) خەلق كۆڭلىدىن ھەقىقىي رەۋىشتە قايناپ چىققان بىر نوپۇزغا، بىر سۆيگۈگە تېخىچە ئىگە بولالماي كەلدى.\n\nياشلىرىمىزنىڭ مەكتەپ ۋە ئوقۇشتا كاللىسىغا تىزىۋالغان ئالدىنقى نىشانىمۇ كۆپىنچە ھۆكۈمەت خىزمەتچىسى (كادىر) بولۇش، توغرىسى، شىڭ دوبەن ھاكىمىيىتىنى ئارقا تېرەك قىلىپ تۇرۇپ كۆتۈرۈلۈپ چىققان مەزكۇر زىيالىلار تەبىقىسىدىن بىر كىشلىك ئورۇن ئىگىلەش بولدى. بۇنىڭ نەتىجىسىدە كۆپچىلىك ياشلىرىمىزدا خەلقنىڭ سۆيگۈسىگە ئېرىشىش، ئوقۇپ ئادەم بولغاندىن كېيىن ھۆكۈمەت خىزمىتىدىن باشقا خىزمەتلەردىمۇ ئىشلەش دېگەن چۈشەنچىلەر بولمىدى. مەكتەپلىرىمىزنىڭ تولىسىمۇ ياش - ئەۋلادلارغا ھۆكۈمەت خىزمىتى ۋە مۇئەللىملىكتىن باشقا ساھەلەردە كېرەكلىك بولىدىغان بىلىمنى بېرىشنى يا ئويلاشمىدى ياكى ئويلاشقۇدەك بولمىدى.\n\nشىڭ دوبەن ھاكىمىيىتىمۇ يىقىلدى. ئۇنىڭ ئورنىغا كەلگەن مۇتەئەسسىپ ۋۇجۇڭشىن ھاكىمىيىتى شىڭ دوبەن ۋاقىتدا يېتىشىپ چىققان، ھاكىم تەبىقىگە ئايلىنىپ ئۈلگۈرگەن ياشلار تۈركۈمىنىڭ ئورنىغا، تارىخنىڭ قارا كۈچلىرى بولغان مۇتەئەسسىپ سىنىپلارنى قايتىدىن تىكلىدى. بۇ مۇتەئەسسىپ سىنىپلار ياشلارنىڭ خەلق ئىچىدە تايانچى يوقلۇقىنى بىلگەچ ئۇلارنى ئاسانلا يەرگە ئۇردى. ھەر يەردە مۇئەللىملەر، ئەپەندىلەر، ياشلار خار بولۇشقا باشلىدى.\n\nئىلگىرى جەمئىيەتتە خەلقنىڭ قورقۇنچ ۋە تەھدىت ئاستىدا قىلغان ھۆرمەت - ئېھتىرامىغا كۆنۈپ قالغان زىيالىيلىرىمىزغا بۇ خارلىق تېخىمۇ يامان تەسىر ئېلىپ كەلدى. كۆپلىگەن ياشلار ئۈمىدسىزلىككە پاتتى. دېمىسىمۇ خەلقنى ئۆزىگە ئارقا تېرەك قىلالمىغان ھەرقانداق بىر قاتلامنىڭ ئاقىۋىتىنىڭ بۇنىڭدىن باشقىچە بولۇشىمۇ مۇمكىن ئەمەس ئىدى.\n\nۋۇجۇڭشىننىڭ ئورنىغا قۇرۇلغان ئۆلكىلىك ھۆكۈمەتنىڭ يېڭى سىياسىتى گەرچە ياشلارنى يەنە بىر قەدەر ئۆستۈرۈپ، يۆلەپ كۆرگەن بولسىمۇ، مەركىزىي شەھەرلەردىن باشقا جايلاردا ياشلار تېخىچە ئۆز ئورنىنى تىكلەپ بولالمىدى.\n\nبۇ ئاچچىق تەجرىبە ياشلىرىمىزغا ئەسلى توغرا يولنى، يەنى جەمئىيەتتە تەۋرەنمەس ئورۇنغا ئىگە بولۇش ئۈچۈن تەۋرىنىپ، ئۆزگىرىپ تۇرىدىغان سىياسىي ھاكىمىيەتنى ئەمەس، بەلكى كەڭ خەلق ئاممىسىنى تايانچ قىلىش كېرەكلىكىنى كۆرسىتىپ بەردى.\n\nھۆكۈمەتكە ئىشلىسە قورساق توق، ھۆكۈمەتكە ئىشلىمىسە تايانچىسى يوق ئاچ قالدىغاندەك ئويلىۋالىدىغان بۇ ئاچچىق تەجرىبىنى باشتىن كەچۈرۈۋاتقان ياشلىرىمىز بەلنى قايتىدىن باغلىشى، ھۆكۈمەتكە تايانمايمۇ كۈن كەچۈرگىلى بولىدىغان يوللارنى تېپىپ چىقىشى لازىم. ھازىرقى ۋاقىتتا بۇنىڭ يېگانە يولى خەلق ئارىسىغا قايتىپ كېلىشتۇر. ياشلىرىمىز خەلق ئارىسىغا قايتىپ كېلىپ، ئۇلاردىن مۇستەقىل كۈن كەچۈرۈش يوللىرىنى ئۆگەنسە، خەلقىمىزمۇ ياشلاردىن يېڭى ئاڭ، يېڭى بىلىم ئۆگىنىدۇ. ياشلار خەلقنى بېسىپ چۈشىدىغان بىلىمىگە تايىنىپ خەلقنىڭ ياخشى كۈن كۆرۈشى ھەققىدە ئويلانسا، تىرىشسا، بىرىنچىدىن تۇرمۇشى ئۆزىگە تەۋە مۇستەقىل بىر تۇرمۇش بولىدۇ. ئىككىنچىدىن، خەلققە پايدا يەتكۈزۈپلا قالماي، جەمئىيەت سىرتىدىكى يات ئادەمگە ئايلىنىشتىن قۇتۇلىدۇ ۋە جەمئىيىتىمىزنىڭ ھەقىقى ئۆز ئەزاسى بولۇپ يېتىشىپ چىقىدۇ.\n\nئەگەر بۇ ياشلار خەلقنىڭ ئارىسىغا كىرىپ يىلتىز تارتالىسا، خەلق ئىچىدىن يېڭىۋاشتىن ئۆسۈپ چىقسا، قىلماقچى بولغان پۈتكۈل مەدەنىي ئاقارتىش ھەرىكىتى ۋە سىياسىي تەرەققىياتلارنى خەلق ئىچىدە تۇرۇپ قىلسا، بۇنداق بىر ياشنى ھېچقانداق بىر سىياسىي بوران خەلق ئىچىدىن يۇلۇپ ئېلىپ كېتەلمەيدۇ ۋە ئىگە - چاقىسىز پېتى كوچىغا تاشلىۋېتەلمەيدۇ.\n\nبۇنداق بولغاندا، ياشلىرىمىزنىڭمۇ ھۆكۈمەتكە يۆلىنىپ ياشاشتىن ئالىدىغان زەربىلىرىمۇ تۆۋەنلەيدۇ [ئوقۇغۇغىلى بولمىدى]… شۇنىڭ ئۈچۈن بىز بۇنى ئالدىنراق ئويلىشىپ، خەلق ئىچىگە كىرىشنىڭ يوللىرىنى ئۆگىنىشىمىز، ئۆگەنگەنلىرىمىزنى مەتبۇئات ئارقىلىق پۈتكۈل ياش دوستلار بىلەن ئورتاقلىشىشىمىز زۆرۈر ۋەزىپىلەردىندۇر.\n\n**مەنبە:** «ئەرك گېزىتى»، 206 - سان، 1948 - يىل، 1 - ئۆكتەبىر.\n*ئۇيغۇرچىغا ئاغدۇرغۇچى: بۇرھان*\n\nمەنبە: *ئويغاقلار دۇنياسى سەھىپىسى*"}
{"title": "ئوبزورلارغا ئىنكاس، تەنبىھ ۋە تارىخىي شاھىتلىقلار", "author": "بۇرھان مۇھەممەد ۋە سەھىپە ئەھلى", "date": "2023-2024", "tags": ["ئۇيغۇر بۇلاق", "قۇرئان تەرجىمىسى", "مۇھەممەد سالىھ داموللام", "ئىلمىي ئەخلاق", "تارىخىي ئەسلىمە"], "content": "# ئوبزورلارغا ئىنكاس، تەنبىھ ۋە تارىخىي شاھىتلىقلار\n\n## ئويغاقلار دۇنياسىدا − بۇرھان (2024-04-06)\nئەسسالامۇئەلەيكۇم، تەكرار ئەسكەرتەي: بۇ سەھىپە نۇر ئېكرانىدىن قوبۇل قىلغان توكسىتلارنى يايىدىغان ئاممىۋى يېرىڭلا ئەمەس. تېمىنىمۇ ئوقۇماي، مەزمۇندا نېمە دېيىلگەن ۋە نېمە دېمەكچى بولغانلىق بىلەن مۇ ئىشى يوق، نەسىھەت قىلغان، تۆھمىتىنى توقۇپ سەت گەپلەر بىلەن، ھاقارەت ۋە تۆھمەتلەر بىلەن بۇلغىماقچى بولغانلار بىردەك ئۆچۈرىلىدۇ. يازمىغا تەپەككۇر قۇۋۋىتىدىن باشقا ھەممە ئورگىنىنى ئىشقا سېلىپ يېزىلغان زەھەرخەندە ئىنكاسلارمۇ ئۆچۈرۈلىدۇ. شۇنچە ئېزىپ ئىچۈرسىمۇ ئەقەللىي پاكىتقا ھۆرمەت قىلىشنىمۇ بىلمىگەنلەرنى سەھىپىمىز قارشى ئالمايدۇ. ئۇستازى پاكىتنى تەھرىرلىگەن يەردە قۇيرۇقلىرىنىڭ نېمە قىلىدىغانلىقىنى كۆرسىتىپ قويغىنىڭلارنىڭ ئۆزى يېتىپ ئېشىپ ئۆتۈپ كەتتى. تېگىشلىك جاۋابمۇ يازمىدا بېرىلىپ بولدى. ئەمدى سەھىپىنى مالاڭ قىلغانلار بايقالسىلا تېگىشلىك جاۋابىنى ئالىدۇ. ۋاقىپ بولۇنغاي!\n\n## ئويغاقلار دۇنياسىدا − بۇرھان (2024-04-01)\nئەسسالامۇئەلەيكۇم سەھىپە ئەھلى! سەھىپىگە چۈشكەن ئىنكاسلارغا قاراپ چىقتىم. تېما يېزىلىپ مىنۇت ئۆتمەي كىرىپ يازارنىڭ دىنىغا، ئەقىدىسىگە، سىياسىي مەۋقەسىگە تۆھمەت ياغدۇرۇش باشلانغاندىن بۇيان ئىنكاسلارغا دىققەتتە بولۇپ كېلىۋاتىمەن. بىلىنگىنى شۇكى، ئوبزور ئوقۇلماي تۇرۇپلا چاپانچىلار، نۇر ت ۋ نىڭ سادىق ۋە سابىق تەرەپباز تائىپىلىرى (پىكىر يازماستىن، بېرىپ تالاپ كەل، دېگەن بۇيرۇقنى ئىجرا قىلىۋاتقان شەكىلدە ئىنكاس يېزىلغانلىقى ئۈچۈن شۇنداق دېيىلدى)، ھەتتا شۇ قانالنىڭ قۇرغۇچىلىرىغىچە مەۋھۇم ئىسىمدا كىرىپ تۆھمەت ۋە پاكىتسىز ھاقارەتلەر ياغدۇرغان بولدى. ئەلۋەتتە، ئىنكاسلار ئىچىدە سوغۇققانلىق بىلەن ئوبزورنى ئوقۇپ ئىجابىي پىكىرلەرنى بەرگەن ئىنكاسلارمۇ، سەمىمىيلىك بىلەن كاللىسىدىن ئۆتمىگەن تەرەپلىرىنى بايان قىلغان ئىنكاسلارمۇ، تۆھمەتخور ۋە ئەتەي تېمىنى پېتىقلاشقا كىرگەنلەر بىلەن دىيالوگلاشقان ئىنكاسلارمۇ چۈشتى. لېكىن ئومۇم قارالغاندا، بىر ئوبزور مۇقەددىمە خاراكتېرلىك باشلىنار - باشلانماي بۇ دەرىجىدە تۆھمەت، ھاقارەتلار، كىشىگە ئەپسۇسلۇق ئېلىپ كەلمەي قالمىدى.\n\nبۇ توپلۇمنىڭ خېلى سالمىقىنىڭ تېخىچە ھەرقانداق بىر ئىلىم ئىددىئاسى قىلغۇچىنى، دىن ئىشى بىلەن سەھنىدە كۆرۈنگۈچىنى «قوبۇل قىلىشقا ۋە قوبۇل قىلماسلىق» تارازىسىغا سېلىپ ئىلمىي مىزان ئارقىلىق تارازىلاپ باھا بېرىشكە تېگىشلىكلىكىدىن ئىبارەت ئىلىم كۈلتۈرىگە شۇ قەدەر ياتلاشقان، ئۇنتۇغان دەرىجىدە بىھۇشلۇقتا يۈرۈۋاتقانلىقىنى كۆرۈش تولىمۇ ئېچىنارلىق ھال ئېلىپ تۇرۇپتۇ. توپلۇمنىڭ مۇئەييەن قىسمى ھېلىھەم ئۆزىگە دىن ۋە ئىسلامدىن سۆز ئېچىپ تەسىر كۆرسىتىۋاتقانلارنى ئىنسان ئۇقۇمى دائىرىسىدىكى ھەر تۈرلۈك ئېھتىماللىقلارنى سادىر قىلىپ سېلىش مۇمكىنلىكى بولغان «ئادەم ئەۋلادى» بولۇش سۈپىتى بەرمەستىن، چېقىلسا شەخس ئەمەس ئىنسانلىققا دەز كېتىدىغاندەك، شەخسنىڭ ئۆزى دېگەن ۋە سادىر قىلغانلىرى تەنقىدلەنسە دىن ۋە ئىسلام تەنقىدلەنگەندەك قارىۋالىدىغان ساددا ۋە ئىپتىدائىي سەۋىيەسىنى نامايان قىلىپ تۇرۇۋاتقانلىقىنى، كۆككە كۆتۈرۈشتىن باشقىغا يول يوق بۇت ئورنىدا، بىر تۈرلۈك مۇقەددەساتقا ئايلاندۇرۇۋېلىشتەك ئەقىل كورلۇقى، ئاڭ پەسلىكى ئىللىتى بىلەن يۇقۇملانغانلىقىنى كۆرسىتىپ بەرگەن بولدى. بۇ تەبىئىيكى ئەپسۇسلۇقتىن بەكرەك ئېچىنىشقا تېگىشلىك ئەھۋال. بۇ بىزگە ئىمام مالىكنىڭ ئۆز زامانىسىدىكى ۋە ئەتراپىدىكى شۇ قەدەر ئۆلىما ۋە مۇجتەھىد ۋەزنىدىكى ئىلىمدارلار توپىغا قارىتىپ «ھەرقانداق بىرىنىڭ سۆزى قوبۇل قىلىنىش ياكى رەت قىلىنىشقا ئوچۇق. پەقەتلا مۇشۇ قەبرىدە ياتقان زاتتىن باشقا» دەپ رەسۇلۇللاھنىڭ قەبرىسىنى كۆرسىتىپ ئېيتقاندىكى خىتابىنىڭ نېمە مەنىدە ئىكەنلىكىنى، ئىلىم روھى يوق توپلۇمدا قانچىلىك تۇتۇرۇقسىزلىق، ياۋايىلىق، بەدبەختلىك، ھەتتا ھايۋانلىقلارنىڭ سادىر بولىدىغانلىقىنى تەكرار ھېس قىلدۇرۇپ تۇرۇپتۇ.\n\nخۇللەس، بۇ قەدەر بۇلغانغان مۇھىتتا، ھەربىر ياۋايىلارچە يېزىلغان ئىنكاسلارغا بىرمۇبىر جاۋاب قايتۇرۇپ ئولتۇرۇش، رەسۇلۇللاھ ئېلىپ كەلگەن شەرىئەت ئوچۇقتىن ئوچۇق پايخان قىلىنسا، مىللەتنىڭ زىيىنىغا تەشۋىق قىلىنىپ بازارغا سېلىنسا، بۇنى ئىلىم ئاساسىدا تەنقىدلىگۈچىگە ئۇنىڭ ياردەمچىلىرىنى ئوقۇماي تۇرۇپ زېدىپەسلەرچە يۈكلەنگۈچىلەر توپىغا قەلەم ۋە زېھىن ئۇپرىتىشنىڭ نەقەدەر ئەرزىمەسلىكىنى ھېس قىلدۇردى. تەنقىدلەنگۈچى تەرەپنىڭمۇ ئادىتى بويىچە كامېرادىكى يۈزىنى سىتودىيەنىڭ سىرتىدا باشقا نىقابلار بىلەن بوياشتەك خۇيىنى تاشلىمىغانلىقى، ئىلمىي، شەرئىي سىياسەتلەرگە مۇخالىپ نۇقتىلارغا ئىلمىي جاۋاب قايتۇرۇش ئورنىغا پارازىتچە كىرىپ قۇرتلىرىنى تۆكۈپ قويۇپ چىقىپ كېتىشتەك بەدئەخلاقنى ۋايىغا يەتكۈزگەنلىكى سەسكىنىشكە سەسكىنىشنى ئارتتۇردى. كەمىنە ئىمام مالىك بارمىقىدا ئىشارەت قىلىپ كۆرسەتكەن ئاشۇ مۇبارەك قەبرە ساھىبى قالدۇرۇپ كەتكەن نۇرلۇق شەرىئەت مىراسىغا بولغان ھۆرمەت يۈزىسىدىن تېمىغا چۈشكەن ئىنكاسلارغا، بولۇپمۇ قارىسىغا ھاقارەت ۋە يولسىز تۆھمەتلەر بىلەن ۋالاقلىغان مەددە قۇرت تائىپىلىرىگە بىرمۇبىر جاۋاب قايتۇرۇپ تويغۇزۇشتىن ۋاز كەچتى. بۇ ۋەجىدىن بىرلا تەرەپنىڭ ئەمەس، بەلكى سەھىپىدىكى ئۇلۇغ - ئۇششاق بارچە ئىنكاسلار ئۆچۈرۈلىدۇ. چۈشكەن ئىنكاسلاردىكى بىر قىسىم جاۋاب قايتۇرۇشقا تېگىشلىك نۇقتىلار قاراپ چىقىلىپ جاۋابقا ئەرزىگۈدەكلىرى بولسا، ئاللاھ نېسىپ قىلسا ئوبزوردىن كېېيىنكى ئايرىم يازمىدا مۇناسىپ رەۋىشتە جاۋاب بېرىلگۈسى. ھەممە بىردەك ۋاقىپلانغاي!\n\n## تۆت تەكبىر ھەق بولۇپ قېلىۋاتامدۇ؟ (2023-10-02)\nتۇغۇلۇپ ئۆسكەن ئائىلىسىگە خەيرى يوقلارنى، ئەتراپنى بىزار قىلىپ تۇرمىسا بەددۇئاغا لايىق قاشاڭلىقلارنى بەس قىلىشنى بىلمەيدىغان، ئۆزىنىڭ يۈزىنى ئۆزى تۆكۈۋېلىشتىن تەپتارتمايدىغان سەركەشلەرگە «ئانىسىنىڭ ئەمچىكىنى قاتتىق چىشلىۋالغانمۇ بۇ» دەيدىغان ئەيىبلەشلەرنى بىلىمىز. بۇ خىل سەركەشلەرگە تەنقىدلەش، تەنبىھلەش، خاتالىرىدىن دەرس چىقىرىشقا پۇرسەت بېرىش قاتارلىقلار ئارقىلىق تۈزۈلۈشىنى كۈتۈش مۇمكىن. لېكىن ساقال كىندىككە تاقىشاي دەپ قالسىمۇ نە ئوقۇغان ساھەسىگە، نە پىكرىي ساھەگە قىلچە خەيرى يوقلۇقنى ئاز دەپ جەمئىيەتكە پايدىلىق پىكىرلەرنىمۇ بىمەنىلەرچە قامچىلاپ باقىدىغان، ئېگولىرىنىڭ ئاچلىقىنى چاكىنىلارچە تويدۇرماقچى بولىدىغانلارنىڭ تۈزۈلۈشى تەستەك. ئالدىنقى تۈركۈمدىكىلەرنى ئۆزى ئوزۇق ئالغان مەنبەنى، ئوزۇق بېرىۋاتقان نېمەت مەنبەسىنى، يەنى ئانىنىڭ بىغۇبار ۋە ساپ سۈت مەنبەسىنى چىشلەش بىلەن ئەيىبلەپ بەددۇئا ئالغانلىق تەمسىل قىلىنغان بولسا، ئىككىنچى تۈركۈمدىكىلەرنىڭمۇ ئوخشاش شۇ ساھەسىدىن ئىلىم بەرگەن، ئىلىم بېرىپ ئوزۇقلاندۇرۇرغانلاردىن دۇئا ئورنىغا قارغىش ئالغانلار ئىكەنلىكىنى ئويلاش مۇمكىن.\n\nقىسقىسى، بۇنداقلارنىڭ نە ئۆزىگە، نە جەمئىيىتىگە، نە ساھەسىگە خەيرى يوقلۇقى بىر ئەمەلىيەت. قاشاڭلىق، مەمەدانلىق، بىلەرمەنلىك، ئالدىپەشلىك، گۇمانخورلۇق ۋە مۇتەكەببۇرلۇق خاراكتېرى، ئۈستىلەپ قاتمال زېھنىيەت ۋە ئەخمەقلەرچە تەپەككۇر قىلىش قابىلىيىتىلا بولىدىكەن، بۇ تۈر تىپلارنىڭ تۈزۈلۈشتىن، توغرىنى توغرا پېتى دېيىشتىن، توغرىنى توغرا ھەزىم قىلىشتىن سۆز ئېچىپ بولمايدۇ. بۇنداق تىپلار قارشى پىكىر خاتا بولغان تەقدىردە، خاتانىڭ خاتا تەرىپىگە قانداق ئىلمىي رەددىيە ياكى تۈزەتمە بېرىشتەك ئەقەللىي تەلەپنى ئورۇنداشتىنمۇ ئاجىز. ھەتتا ئۆزىنىڭ پەرقلىق قاراشتا ئىكەنلىكىنى ئىلمىي يوسۇندا، ئادابىغا ئۇيغۇن رەۋىشتە ئوتتۇرىغا قويۇشتىمۇ ناتىۋان. تۇتۇم ۋە پوزىتسىيەسى كىشىگە ئىلىم ئەھلىگە خاس خۇلق-ئەتىۋاردىن بەكرەك چىركاۋ پوپلىرىنىڭ ئوتتۇرا ئەسىردىكى دىنىي ساھە مونوپولچىلىقىنى ئەسلىتىدۇ. پىكىر مۇستەبىتلىكى دەل مۇشۇ تۈردىكى تىپلارنىڭ قولىدا بازارغا سېلىنىدىغان بولۇپ، ئىلمىي ئوكسىگېن يېتىشمىگەندە قاملاشسۇن - قاملاشمىسۇن تالاپ بېقىش، ئەتراپتىن ئۆزىگە ھە-ھۇ دېيىشىدىغان چاپارمەن يىغىپ بازار قاينىتىش ئارقىلىق مەقسىتىگە يېتىش بۇلارنىڭ تىپىك ئالاھىدىلىكى ھېسابلىنىدۇ. گويا «بىر قاپ ئالمىنى بۇلغىغان بىر تال سېسىق ئالما» مىسالى بۇنداق تىپلارنىڭ ئىجتىمائىي ئاتموسفېرانى توپا تەرەتكە چۆمدۈرمەكچى بولۇشلىرى توپلۇمدا توغرا پىكىرنىڭ توغرا شەكىلدە تارقىلىشىغا، ئىزاھلىنىشىغا ۋە توغرا شەكىلدە يەتكۈزۈلۈشىگە پۇتلىكاشاڭ بولۇشتىن باشقىغا ئەسقاتمايدۇ. بولۇپمۇ، ئىش شەخسىي ئېگولىرىنىڭ چاچرىغان قانسىق غۇملىرىنى چىقىرىۋېلىش ئۈچۈن ئايەت-ھەدىسنى سۇيىئىستېمال قىلىشتىن، نەپرەت مۇشلىرىنى دىنىي رەڭلەرگە چىلاپ تۇرۇپ ئېتىشتىن ئۇيالمايدىغان پەسكەشلىكتىن تەپتارتمىغاندا شۇنداق. بۇنداق تىپلارغا ياخشى سۆز ياراشمىغاندەك، يامان سۆزمۇ زايە كېتىدۇ. ئەگەر بۇنداق تىپلارغا نېمە لايىق دېيىلسە، بەلكىم ئىلىم ۋە ھېكمەت پېشۋاسى بولغان ئىمام شافىئىي ھەزرەتلىرىنىڭ ياشلىقىدا ھەقىقىي ئىلىمدىن مەھرۇم قالغان ۋە شۇ ھالەتتە يېشى ئۆتۈپ كەتكەندە ئىلىم كوچىسىدا لاغايلاپ يۈرىدىغان تىپلارغا قارىتىپ ئالدىن «تۆت تەكبىر» ئوقۇپ قويۇش تەۋسىيەسىدىن باشقىسى لايىق بولمىسا كېرەك.\n\nبەرھەق! بەزىلەرگە ھەقىقەتەن تۆت تەكبىر لايىق بولۇپ قالغاندەك: ئاللاھۇ ئەكبەر، ئاللاھۇ ئەكبەر، ئاللاھۇ ئەكبەر ۋە ئاللاھۇ ئەكبەر!\n*ئىزاھات: بۇ يەردە ئىمام شافىئىينىڭ كۆزدە تۇتقىنى جىنازا نامىزى ئۈچۈن ئېيتىلىدىغان تۆت تەكبىردۇر.*\n\n## بۇرھان مۇھەممەدنىڭ ئىنكاسلارغا قايتۇرما جاۋابلىرى\n\n### Ali Anwar گە (2023-06-27):\nقارىغاندا ئوبزورنى چۇخچىلاپ ئوقۇغاندەك تۇرىسىز. ئالدىنقى تېمىلاردا مىساللار بېرىلگەن. باشتىن باشلاپ بىر تۈگىتىپ ئوقۇپ بىقىڭ. تەرجىماننىڭ تەرجىمە ئەمەلىيىتى دېسىڭىز مەن كەلتۈرگەن مىساللار يېتىپ ئاشىدۇ. يەنە مىسال لازىملار ۋاقىت چىقىرىپ ئۈچ تەرجىمىنى ئالدىغا ئاچسا بىلىپ بولالمىغۇدەك ئىشمۇ ئەمەس. مەن ئوبزور قىلىدىغان جايلىرىمنىڭ دائىرسىنى مۇقەددىمە قىسمىدا ئەسكەرتىپ قويغان. شۇ بويىچە ئېرىنمەي تاماملىدىم. قالدى قىسمىنى چۇخچىلىغۇسى بارلار ئۆز ئالدىغا يېزىپ قايسى دائىردە، قايسى نۇقتىدىن ئوبزور قىلغۇسى بولسا، ئۇرۇنۇپ كۆرسە بولىدۇ. ئارتۇقچىسى ئارتۇقچە.\n\n### تامر زيزو غا (2023-06-25):\nقارىغاندا مۇھەممەد يۈسۈپ بىلەن دوكتور ئابدۇلئەزىز ئارىسىدا كىمگە ياخشىچاق كۆرۈنۈشنى دەڭسەپ بولالماي تەمتىرەۋاتقانلار ئاز ئەمەستەك. ئەپسۇس، ئۇنداقلارغا بۇ تېمىدا تەگكۈدەك نان چىقمايدۇ. سىز ئۆزىڭىز دەۋاتقان خاتا گۇمانلار ئۆزىڭىز سۈپەتلەۋاتقاندەك خاتا گۇمان. ئۇنى راستتەك ئويلاپ ئالدىن خۇدۈكسېرەش ھاجەتسىز. يازمىنى ھەركىم ئۆزىنىڭ سىغىمى ۋە ساپاسىغا بېقىپ چۈشىنىۋالدىغان ئىش ئادەملەر دۇنياسىدا ساقلانغىلى بولمايدىغان ھادىسە. ماختاش بىلەن مۇئەييەنلەشتۈرۈش ئارىسىدىكى پەرقنى بىلەلمىگۈچىنىڭ بۇ يازمىنى ئوقۇپ چۈشىنەلىشىدىن ئۈمىد يوق. ھەم بۇنچىلىك پەرقنى بىلەلمىگۈچىنىڭ توغرا گۇمانى بىلەن خاتا گۇمانى ئارىسىدىمۇ پەرق يوق. بۇنداقلارنىڭ ھالىغا قاراپ سول تەرەپكە ئۈچنى تۈكۈرۈۋېتىشتىن باشقىسى ئەرزىمەيدۇ. يازمىنى ئوڭ تۇتۇپ ئوقۇسىڭىز دوكتور مۇئەييەنلەشتۈرۈلگەن، مۇئەييەنلەشتۈرۈلگەندىمۇ ئاقىلغا ئىشارەت نادانغا جۇۋالدۇرۇز تەرىقىسىدە مۇئەييەنلەشتۈرۈلگەن. مۇھەممەد يۈسۈپنىڭ ئاتالمىش تەرجىمىسىنى نەشرگە چىقىرىشتا قىلغانلىرى ئوتتۇرىدا تۇرۇپتۇ. دوكتورنىڭ ئىسمىنى قۇرئان تەرجىمىسى ئىشىدا تىلغا ئالغىنى مەن ئەمەس، مۇھەممەد يۈسۈپنىڭ ئۆزى. بۇنداق ئەھۋالدا ئوبزور قىلغان ئىكەنمەن ئۇيغۇرچە دىنىي ئەسەرلەردە نام - نىشانى يوق، ئۈستىلىك قىلغان ئىشىنىڭ بەرباتلىقى كۆز ئالدىمىزدا پاكىت بولۇپ تۇرغان لاياقەتسىز تىپلارنى ئىشنىڭ بېشىغا قويۇپ، دوكتورنىڭ ئىسمىنى ياردەمچى رول ئالغۇزغاندەك تىلغا ئېلىپ ئۆتۈپ كەتە، ئېغىر مەسىلە بار بىر تەرجىمە ھەققىدە نە تەقرىزدە، نە ئەسەر ھەققىدە دوكتوردىن بىرەر ئېغىز گەپ چىقمىغان بولسا، بۇنى ئوبزوردا سوراقلاش ئەقەللىي ئىش بولىدۇ. دوكتور ئۈچۈن ئوبزوردا دېيىلگەن گەپ ئۇنىڭ بۇ تەرجىمىنى تەكشۈرۈش ۋە باھا بېرىشكە لاياقىتى ئەڭ توشىدىغان ئىلىم ئەھلى ئىكەنلىكى بولدى. بۇنىڭ نەرى ماختاش. ئەگەر سىز دوكتورنى لاياقىتى يوق دەپ قارىسىڭىز ۋە مېنىڭ بۇ مۇئەييەنلەشتۈرۈشۈمنى ماختاش دەپ ئويلىسىڭىز ئۇ باشقا گەپ. \n\nدوكتورنى ماختاپتۇ دېيىش ئۈچۈن مۇنداق ئىككى نۇقتىدىن ئېتىراز قىلىشقا توغرا كېلىدۇ. بىرىنچىسى دوكتورنىڭ بۇ ئىشقا لاياقىتى يوقلۇقىنى دەلىللەش كېرەك. ئەمما بۇ تەرجىمىدە دوكتورنىڭ تەكشۈرۈشكە قاتناشمىغانلىقىنى بىلدۇق. ئاۋۇ ئىسمى تىلغا ئېلىنغانلارنىڭ لاياقەتسىز يوقلۇقىغا مۇشۇ ئوبزوردا كەلتۈرۈلگەن دەلىللىك بارلىق تەنقدلەر پاكىتتۇر. چۈنكى، ئەسەرنىڭ مانا مۇشۇنداق تەنقىدكە تېگىشلىك بولۇشىدا ئاشۇ لاياقەتسىز باھاچىلارنىڭ ئورتاق مەسئۇلىيىتى بار. شۇڭا ئۇلار لاياقەتسىز دەپ مۇئەييەنلەشتۈرۈلگەن ۋە دەلىللەرگە بىنائەن تەنقىدلەنگەن. ئىككىنچىدىن، دوكتورنى ماختىدى دېيىش ئۈچۈن دوكتور ئەگەر ئاشۇلار بىلەن بىر سەپتە بولۇپ، ئۇلار بىلەن ئوخشاش تەقرىز يازغان يېرى بولسا، مەزكۇر ئوبزوردا دوكتورنى قايرىپ قويۇپ ئاۋۇلارنى تەنقىدلەپ، دوكتورغا ئىجابىي باھالار بېرىلگەن بولسا ئىدى، ئۇ چاغدا ئاۋۇلارنى تەنقىدلەپ دوكتورنى ماختىدى دېيىلسە ئۇ چاغدا ئېتىراز تۇتارلىق ھېسابلىناتتى. ئەمما ھەر ئىككى نۇقتا ئوبزوردا مەۋجۇت ئەمەس. \n\nئەگەر ئېتىرازچى دوكتورنى لاياقەتسىز دەپ قارىسا، مېنىڭ لاياقەتلىك دېگەن مۇئەييەنلەشتۈرۈشۈمگە قايىل بولمىسا، ئۇنىڭ نەزىرىدە مېنىڭ دوكتورنى ماختىغان بولۇشۇم توغرا ئىددىئا بولىدۇ ۋە مەن بۇ نۇقتىدا ئۇنىڭ بىلەن مۇنازىرلىشىشكە تەييار. ئۇنداق دەپ قارىمىسا، يازمىدا دوكتورنى لاياقەتلىك دېيىلگەنلىكىنى ماختىدى، دەۋالغان بولسا، بۇ ئوپئوچۇق تۆھمەتتىن باشقا ئىش ئەمەس. ئەگەر بۇ ئېتىرازچى كاللىسىنىڭ ۋېنتىسى كېسىپ ئۇلانغانلار تائىپىسىدىن بولمىسىلا ئوبزوردا يەنە دوكتور ئابدۇلئەزىز ۋە ئۇنىڭ تەتقىقات ئورگىنىغا قارىتا ئىمالىق تەنقىد بېرىلگەنلىكىنى كۆرۈپ ئالالايدۇ. ئابدۇلئەزىزغىلا ئەمەس، سىز قاتارلىق دىنىي ساھەنىڭ نېنىنى يەۋاتقان تالىپلارغىمۇ ئورتاق ئىمالىق تەنقىد مەۋجۇت. ئىمالىق تەنقىدتە ئابدۇلئەزىز ۋە ئورگىنىنىڭ سۈكۈتى سوراقلانغان، ئۇنىڭ دىنىي ساھەنىڭ مەقبۇل ۋە ئېتىبارلىق شەخس بولۇش سۈپىتى بىلەن نېمىشقا بۈگۈنگە قەدەر ئەسەرگە قارىتا پىكىر بەرمىگەنلىكىنىڭ ئىجابى ۋە سەلىبي چۈشىنىشكە بولىدىغان سوئال ئىشارىتى تۇغدۇرىدىغانلىقى ئەسكەرتىلگەن. ئەمەلىيەتتىمۇ، دوكتور ئابدۇلئەزىزنىڭ شۇنچە ۋاقىت بۇ ھەقتە پىكىر بەرمەسلىكى ئىلىم ساھەسىدە سوراقلىنىشقا تېگىشلىك مەسىلە. نېمىشقا ھېلىغىچە سۈكۈتتە تۇرىدۇ. قۇرئان تەتقىقاتى بۇ قەدەر پايخان بولۇۋاتسا بۇ ھەقتە ئۇ ۋە تەتقىقات ئورگىنى نېمە ئۈچۈن سۈكۈتتە؟ ئەلۋەتتە بۇنىڭمۇ ئىجابىي ۋە سەلبىي ئىككى تەرەپتىن چۈشىنىشكە بولىدىغان تەرىپى بار.\n\nبىرىنچى ئېھتىماللىق، دوكتور ئابدۇلئەزىزگە ئىلىم ۋە ئىلىم ساھەسىدىكى بۇ خىل بۇلغىنىشقا قارىتا سۆزلەشنىڭ ۋەزنىدىن مۇھەممەد يۈسۈپ بىلەن بولغان ئۇزۇن يىللىق ساۋاقداشلىق مۇناسىۋەتنىڭ ۋەزنى ئېغىر كېلىپ قالغان. شۇڭا كۆڭۈل ئاغرىقى ياكى ئۆزى بىلىدىغان سەۋەبلەر تۈپەيلى بۈگۈنگىچە سۈكۈتتە. بۇ ئىشنىڭ سەلبىي تەرىپى. ئىككىنچى ئىھتىماللىق، ئابدۇلئەزىز گەرچە ئىسمى كىتابنىڭ بىر بۇرجىكىدە تىلغا ئېلىنغان بولسىمۇ، ئەسەرگە قارىتا كەمىنىدەك ئەستايىدىل قاراپ چىقىپ بولالمىغان، ئەسەرگە ئەستايىدىل قاراپ بولالمىغان ئەھۋالدا ئەتراپلىق بىرەر پىكىرگە كەلمەي تۇرۇپ سۆزلەش ئىلىم ئەھلىگە مۇناسىپ ئىش ئەمەس. ياكى مەزكۇر دوكتور نۆۋەتتىكى ئوبزورنى كۆزىتىپ تەكرار بىر نەرسە دېيىلمىسمۇ بولغۇدەك دېگەن ئويدا. بۇ ئىشنىڭ ئىجابىي ۋە ئەيىبلەشتە سوغۇققان بولۇشقا سەۋەب بولىدىغان تەرىپى. مانا مۇشۇنداق سەلبىي مەنىمۇ، ئىجابىي مەنىمۇ چىقارغىلى بولىدىغان ئىشقا نېمە ئۈچۈنلۈكنى سوراقلايدىغان سوئال تاشلاندى، سۈكۈت قىلغانلىقى ئەيىپلەندى. ئەجەبا بۇمۇ ماختاشمۇ، ئەلئىنساپ!!!\n\nئوبزوردىن تومتۇۋاقلارچە يەكۈن چىقارغاندىن سىرت، قايسى تەرەپكە تەنقىد ئۇچى تەگسە ئۆزىنىڭ كۆڭلىدىكى كۈشەندىسىنى نىشان كۆرسىتىپ دەرھال يانپاشقا ئۇرۇپلا ئەسلىي بۇ يازار شۇنىڭ ئادىمى، شۇ يازدۇردى، دېگەنلەر بۇ سەھىپىدە ئاز كۆرۈلمىدى. پىكىرگە، ئىلىمگە بەس كېلەلمىگەندە تۆھمەت ۋە ئىغىۋا بىلەن دىققەت بۇراشمۇ تولا تەكرارلىنىپ مودىدىن قالايمۇ دەپ قالدى. نېمە مودىدىن قالسا شۇنى بازارغا ئېلىپ چىقىش كۈلتۈرلىشىپ قالغان بۈگۈنكى دىنىي ساھەنىڭ ئەبجەق موللىلىرىنىڭ، ئەبگا تالىپلىرىنىڭ بۇنچىلىك تېتىقسىز ئىددىئالىرىغا پەرۋا قىلىپ ئولتۇرۇشمۇ ۋاقىت ئىسراپچىلىقىدىن باشقا ئىش ئەمەس. بۇنداق چاكىنا تەھلىللەر چىقسا چىقسا دوقمۇشتا ئولتۇرۇشۇۋېلىپ 18 مىڭ ئالەمنىڭ غەيۋىتىنى ئىككى خالتا گازىر، بىر بوتۇلكا كولا تۈگىگىچە بولىشىغا قىلىپ خۇماردىن چىقىۋېتىپ قوپۇپ كېتىدەغان بىكار تەلەپ تالىپلاردىن، نە دىنىغا، نە دۇنيالىقىغا دائىر ئالغان قەدىمىنىڭ تايىنى يوق ھەممىنى تىمسىقلاپ قۇلاق خەۋەرلىرىنى بىر - بىرىگە يەتكۈزۈشنى ۋە شۇنىڭدىن كۆڭۈل خوشى ئېلىشنى كۈندىلىك ياشاش يولى قىلىۋالغان تۇتامى يوق تالىپچاقلاردىن چىقىدۇ.\n\nيەنە بىر ئەسكەرتىدىغان مەسىلە، مېنى بىرىنىڭ تونۇشى ياكى تونۇماسلىق مەسىلىسىنى ئوبزورغا چېتىشتۇرۇشىڭىزنىڭ زۆرۈرىيىتى نېمە؟ دوكتور مېنى تونۇسا نېمە بولماقچى، تونىمىسا نېمە بولماقچى؟ مەن دوكتورنى ئىجابىي باھالىسام نېمە بولماقچى، ئەيىبلىسەم نېمە بولماقچى؟ بۇ قانداق مەسىلە كۆزىتىش؟ ئەجەبا، دوكتور مېنى تونۇسا ماڭا يازدۇرغان، مۇھەممەد يۈسۈپ تونۇسا مۇھەممەد يۈسۈپ يازدۇرغان بولامدۇ؟ تونۇش بولۇش يازدۇرغانلىقنى دەلىللەمدۇ؟ مېنىڭ بىرى بىلەن تونۇش بولۇشۇم يازغانلىرىم ئۇنىڭ بۇيرۇتمىسى بولۇشتىن دېرەك بېرەمدۇ؟ گەرچە سىز بۇنداق ئويلىمايدىغانلىقىڭىزنى ئىپادىلىگەن بولسىڭىزمۇ، ئىلمىي ساھەدە بىرىنىڭ مۇستەقىل تەنقىدىي باھا ياكى ئىلمىي بىر نەرسىنى ئوتتۇرىغا قويۇشىغا چىدالماسلىقنىڭ بۇ دەرىجىدە بىمەنە ھالغا چۈشۈپ قېلىشى، تەنقىدكە ئىلمىي مۇئامىلە قىلماستىن نەپرىتىنى تۆۋەن سەۋىيەدە ئىپادىلەش قىزغىنلىقىنىڭ ئېغىرلىقى ھەقىقەتەن ئىچىنسا ئازلىق قىلغۇدەك بىر ۋەزىيەت.\n\nئارىغا سوغۇق چۈشۈپ قىلىش گېپىمۇ بەكلا بىمەنە. گەپلەرنىڭ ئورانىدىن ئۆزىڭىز دۇچ كەلگەن ۋەزىيەتە بېقىپ سۆزلەۋاتقاندەك تۇرىسىز. ئەگەر شۇنداق بولۇپ قالسا، دەيدىغىنىم شۇكى، ئۇ ئىككى ئەھلى ئىلىم كۆڭلىدىكىنى دېيەلمەي سىزنى ئوتتۇرىغا چىقىرىپ يۈرمىسۇن. گېپى بولسا ئۆزى كېلىپ قىلسۇن! ئوتتۇرىدا قۇرئان كەرىمدەك ئۇلۇغ ئەسەرنىڭ تەرجىمىسىنىڭ ئىلمىي خاتالىقى ۋە ئىلمىي ساھەنىڭ پايخان قىلىنىشى مەسىلىسى ئارىدىكى ساۋاقداشلىق، يەنە بىرنېمەداشلىق مۇناسىۋەتتىن ئۈستۈن بولىدىغان بولسا، شۇنچە يىل دىن ئوقۇپ «ماڭا خاتالىرىمنى كۆرسىتىپ بەرگۈچىگە ئاللاھ رەھمەت قىلسۇن» دېگەن ئالىم - ئۆلىما ساھابىلەرنىڭ ئەخلاقىدىن گىرام يۇقتۇرمىغان بولسا، بۇ ئۇلارنىڭ ئۆزلىرىنىڭ شورى. كىم ئارىنى سوغۇق قىلغان، كىم ئارىغا سوغۇقچىلىق يەمنى تاشلاپ بازار قىزىتماقچى بولسا مەسئۇلىيەت ئۇنىڭ. ئەمما ئىلىمگە ۋە ئىلمىي تەنقىدكە شەخسىي مۇناسىۋەت ۋە داستىخاندارچىلىقتىن ھالقىپ تۇرۇپ مۇئەييەن مۇئامىلە قىلالماسلىقتەك بۇ قىلمىش كىمدىن سادىر بولسا بۇ نومۇس ئۇنىڭ ئۈچۈن بىر ئۆمۈر يېتىپ ئاشىدۇ. ئەگەر سىز ئۇ ئىككىسى ئارىسىدا قىسىنچىلىقتا قالغان تالىپلاردىن بولمىسىڭىز، ئاساسسىز خاتا گۇمانلارنى، نە دوكتور، نە مۇھەممەد يۈسۈپ، نە باشقا بىرسىغا ئالاقىدار قۇرۇق گەپلەرنى سەھىپىگە توشۇپ ئارىدا ئاساسسىز پەرەزلەرنى ئۆزئارا يەتكۈزۈپ يۈرمىگەيسىز. سەھىپىگە ھەر قۇرۇق گەپنى ئاڭلىغانچە كۆتۈرۈپ كىرىپ ئادەم ئاۋارە قىلىشتەك سېپى ئۆزىدىن دىجىتال توشۇغۇچىلىق، گەپ يۆتكەپ ماجرا ئۇلغايتىش قىزغىنلىقى دىنىي ساھەدە بولسىمۇ راۋاج تاپمىغىنى تۈزۈك. سىز ئوقۇغان دىننىڭ تەلىمى بويىچىمۇ ئاڭلىغانلىكى نەرسىنى توشۇپ دەپ يۈرۈش ئەڭ چوڭ يالغانچىلىق ھېسابلىنىدىغانلىقى سەمىڭىزدە بولغاي! ئاخىردا بۇنداق كېيىن يەنە بۇرۇنقىغا ئوخشاش مەن تەكىتلىگەن خۇسۇسلارغا دىققەت قىلىشىڭىزنى، سەھىپىنىڭ ئىلمىي ھاۋاسىغا تۇشلۇق، قۇرۇق گەپ، قۇرۇق تۆھمەتتىن خالىي، ۋەسۋەسىدىن يىراق پىكىرلەرنى قىلىشىڭىزنى ئۈمىد قىلىمەن.\n\n### حسن محمود قا (2023-06-25):\nقارىسام مەھەللەۋى قورساق كۆپۈكلىرىڭىز يىغىلىپ قالغان بالىدەك تۇرىسىز. تېمىغا ئالاقىسىز بىرھازا دەرد - شىكايىتىڭىزنى دەۋېلىپ دەۋېلىپ ئاخىرىدا تۇتامى يوق ئىددىئا بىلەن يوق يەردىن ئەيىب ئۇيدۇرۇپ ماڭا دۆڭگەپ قاخشاپ چۈشكىنىڭىز قىزىقكەن. مەن ئۈستىدىكى ئىنكاسىمدا نېمىشقا دوكتور ئابدۇلئەزىزنىڭ ئوبزوردا تىلغا ئېلىنىشىنىڭ سەۋەبىنى ئىلمىي زاكونى بىلەن يورۇتۇپ بەردىم. تىلغا ئېلىنىشنىڭ يالغۇز ئابدۇلئەزىز بىلەن چەكلەنمىگەنلىكىنىمۇ ئەسكەرتتىم. ئۆزىڭىز ئوبزورنى جايلاپ ئوقىيالمىغان بولسىڭىز، مۇئەييەنلەشتۈرۈشنى ماختاش دەپ قارىۋالسىڭىز مەن قانداق قىلىپ بېرەيلى. ئاساسسىز يەكۈننى ئۆزىڭىز چىقىرىپ قۇيۇپ ئۈسكىلى يەر چىقمىغاندەك ماڭا دۆڭگىسىڭىز قاملاشمايدۇ. توپتا نېمە ئىش بولغان، نېمىلەر دېيىلگەن ۋە قانداق نەتىجىلەنگەن بۇ ئىشلارنىڭ تەپسىلاتى ماڭا قاراڭغۇ. گېپىڭىزنىڭ ئورانىدىن قارالسا، توپتا ئۆزۈڭلار دېيشىپ، ئۆزئارا كېلىشەلمەي، ئۆزۈڭلار چىقارغان مەسىلىدىن ئۆزئارا چۈشىنىشەلمەي بىر - بىرىڭلاردىن ماي تارتىشىپ قالساڭلار، ئاخىرىدا بىر - بىرىڭلارغا توغرا مۇئامىلە قىلالماي چوپچوڭ تۇرۇپ كىچىك بالىدەك تەگىشىپ ئولتۇرۇشقان بولساڭلار، بۇنىڭ سەۋەبچىسى يەنە مەن بولۇپ قالسام بۇ بىر ئۇچىغا چىققان يولسىزلىق بولۇپ قالىدۇ. يۇقىرىدا تامر زيزو غا يازغان ئىنكاسلىرىم سىزگىمۇ تېگىشلىككەن. ئۆزىڭىزنى بېسىۋېلىپ ئالدىرماي ئوقۇپ ھەزىم قىلىۋالغايسىز.\n\n### ئويغاقلار دۇنياسىدا − بۇرھان (2023-06-25):\nتۆۋەندىكى ئىنكاسنى يازغان حسن محمود قا: قۇسۇدىغاننى قۇسۇۋېلىپ كەينىدىن قۇسۇقىنى ئىچىۋېلىپ ئاغزىنى ئېيتىۋېلىپ يۈرىدىغان نامەرد، نائەھلىلەرنىڭ چىقىشى بۇ سەھىپىدە تۇنجى قېتىملىقىمۇ ئەمەس. ئىنكاسىڭىزنى يۇيۇۋېلىپ تىللاپ قاچارلىق قىلسىڭىزمۇ نېسىۋېڭىىزنى ئىتقا سۆڭەك ئېتىپ بەرگەندەك ئېتىپ بېرىش قولىمىزدىن كېلىدۇ. قۇلىقىڭىزنى دىڭ تۇتۇپ ئاڭلاڭ ئەقلى چوڭ بولمىغان شاكىچىك! ئۇيغۇرچىدا بالىدەك گەپ قىلىش مېتافورى فىزىيولوگىيەلىك كىچىك بالا كۆرگەنلىكىنى كۆرسەتمەيدۇ. ئەقىل ياشتا ئەمەس، باشتا، دېگەن سۆز تاماق يەيدىغان جاينىڭ ئۈستىنى تاشلاپ، يېگەن تاماقنى چىقىرىدىغان يېرىدىن ئويلايدىغانلارنى بالا چېغىدىن باشلاپ ئاگاھلاندۇرۇش ئۈچۈن دېيىلگەن ئىكەن. ئاۋۇ ئىككى ئىلىم ئەھلىدىن سادا چىقمىسا، سىزنىڭ يىرتىق ئىشتاندىن چىققاندەك پەيدا بولۇپ «ئارىسىغا سوغۇقلۇق چۈشتى» دېگىنىڭىز تۇخۇمدىن تۈك ئۈندۈرۈش، دەللاللىق قىلىشتىن باشقا ئىش ئەمەس. ئىلىم ئەھلىلىرىنىڭ توپتا قىلىشقان پاراڭلىرىنى ئۇلارنىڭ پىكىرىنى ئالماي تۇرۇپ جاراستاندا سۆرەپ يۈرۈش نەچچە بالىنىڭ دادىسى بولۇپ كەتكەن تەقدىردىمۇ بالىلارچە ئىش قىلغانلىق بولىدۇ. «بالىدەك» دەپ بولغۇچە بالا ئەمەسلىكىمنى تامبال ئىچىدىن ئىسپاتلايمەن، دەپ چۈشۈش بالاغىتى تىزىنىڭ ئۈستىدىن كىندىكىگىچە كېلىپ توختاپ قالغانلارنىڭ، يەلكىسىنىڭ ئۈستۈن قىسمىنى يەل چىقىرىدىغان يېرى باشقۇرىدىغان ئەخلاقى پەسلەرنىڭ قىلىدىغان ئۇششۇقلۇق ئادىتى ھېسابلىنىدۇ. جىھاد ھەدىسلىرىنى تەپتارتماي ھايۋانىي خۇلقىنى دەلىللەشكە ئىشلىتىپ سۇيىئىستېمال قىلىش سىزدەك زىدىپەس تىپلارنىڭ، نەچچە يىل ئوقۇغان دىننى بىلىمىنى فەرج بىلەن شەرجدىن مىسال ياساپ ئىشلىتىشتىن باشقىغا تەتبىقلاشنى بىلمەيدىغان تەربىيەسى چالا تومپاينىڭ ئىشى. تالىپ باللاردا زوڭ ئولتۇرۇپ تەرەتنى ئۇزۇن قىلغانلارغا شەيتان ئاستىدىن ئېكىس بەلگىسى بىلەن ئەن سەپ قويىدۇ دەيدىغان گەپلەر بولىدىغان. ئەقلىڭىز تېخىچە نەزىرىيە، لوگىكادىن نېسىۋە ئالالماي، تۈگەل بەل ئاستى ئارقىلىق بالا ئەمەسلىكنى ئىسپاتلاشقا چۈشكىنىڭىزدىن قارىغاندا مەدرىستىكى چېغىڭىزدا بەك ئۇزۇن زوڭزىيىپ ئولتۇرۇۋەتكەن لاكات تالىپتەك تۇرىسىز. سىز سەل غەرەز ئۇقسىڭىز بولمىغۇر ۋەسۋەسە، پەرەزلەر بىلەن بىراۋغا ئەيىب قويۇشتىن بۇرۇن ئاۋۋال ئۆزىڭىز قارشى تەرەپنىڭ پىكرىنى لايىقىدا چۈشىنىشنى بىلىڭ، ئۇنىمۇ قىلالمىسىڭىز سەھىپىنى سېسىتماي چىقىپ ئىككى سائەت زوڭزىيىپ ئولتۇرۇۋەتسىڭىز خۇمارىڭىز بېسىققۇسى.\n\n### Abdulla Arish قا (2023-04-03):\nپىكرىڭىزنى ئورتاقلاشقىنىڭىز ئۈچۈن رەھمەت. قوشۇپ قويدىغىنىم، ئىلمىي ئۆلچەم بويىچە بولغاندا نە ئىستەۋانى «قارار ئالدى» دەپ تەرجىمە قىلىش سەلەپ سالىھلارنىڭ ئەقىدىسى بويىچە تەرجىمە قىلغانلىق. نە «مۇستەۋى بولدى» دەپ تەرجىمە قىلىش ماتۇرىيدىيغا تارتقانلىق. ھەر ئىككى تەرجىمىنىڭ نە سەلەپ ئەقىدىسى بىلەن، نە ماتۇرىيدىيلىك بىلەن ئالاقىسى يوق. ئاۋۋالقى تەرجىمىمۇ ناتوغرا بولغان. كېينكى تەرجىمىدىمۇ سۆزلۈكنى توغرا تاللاپ ئىشلىتىشتە فەرامۇش سادىر بولغان (كەتكۈزۈپ قويغان). ئاتالمىش يېڭى تەرجىمىدە بولسا ئىش تېخىمۇ بەربات. شۇڭا بۇ خۇسۇس تەھقىقلىنىشكە موھتاج. تەڭرى نېسىپ قىلغان بولسا، ئالدىمىزدىكى تېمىلاردا بۇ مەسىلىنىڭمۇ ئەسلى ۋەسىلىگە ئىزاھات بېرىلگۈسى.\n\n### Turghunjan Emet كە (2023-04-03):\nۋەئەلەيكۇم ئەسسالام، ئەسلىمىلىرىڭىزنى ئورتاقلاشقىنىڭىز ئۈچۈن رەھمەت! تەقرىز تېما ئاستىغا بېرىلگەن ئۆلىمالار تىزىملىكىنى تىلغا ئېلىشنى كۆزدە تۇتقان بولسىڭىز، تۈركىيەدە بېسىلىغان نۇسخىدا تىزىملىك قىسمىنى ئېلىۋېتىلگەنلىكىدىن بىخەۋەركەنمەن. مەنچىمۇ ئەسلىدە قانداق بېسىلغان بولسا، شۇ بويىچە كەم قويماي بېسىلسا ياخشى ئىدى. نېمە سەۋەبتىن شۇنداق بېسىلغان بۇنىسى ماڭا قاراڭغۇ ئىكەن. ئوبزوردا تىلغا ئېلىنماسلىقىدىكى سەۋەب تىزىملىك قىسمىنىڭ مېنىڭ يورۇتماقچى بولغان تېمام ۋە نۇقتامغا يېقىندىن مۇناسىۋىتى بولمىغاچ تىلغا ئالمىغان. كىتابنى مەخسۇس تەپسىلى تۇنۇشتۇرۇشنى ئويلاشقان بولسام، بەلكىم ھەممە باسمىنى قايتىدىن قولۇمغا ئېلىپ كۆرۈپ كۈزەتكىنىم بويىچە يازغان بولاتتىم. دىققەت بەرگىنىڭىز ئۈچۈن تەكرار رەھمەت ئېيتىمەن.\n\n### Abduvali Buğrahan Osman غا (2023-04-03):\nۋەئەلەيكۇم ئەسسالام ۋەتەندىشىم، مەرھۇم ئەللامە مۇھەممەد سالىھ قاراجىمنىڭ شەھىدلىكى، ھۆرمەتلەشكە تېگىشلىك ئىكەنلكىگە سەللەمنا. پەقەت بۇ ئوبزوردا ئەسەر ۋە مۇئەللىپى تەھلىل قىلىنىۋاتقان بولغاچ، ئىسىم كەچكەندە تەخەللۇس ۋە مەرتىۋە سۈپەتلىرىسىز مۇئەللىپنىڭ كىتاب يۈزىگە يېزىلغان كونكرېت ئىسمى بويىچە تىلغا ئېلىندى. ھۆرمەتلەش دېسىڭىز ئوبزوردىكى بىر تېمىنىڭ تامامى قاراجىمنىڭ تۆھپىسى ۋە شانلىق تارىخىي خىزمەتلىرى مۇئەييەنلەشتۈرۈلۈپ لايىقىدا ھۆرمىتى قىلىندى. ھەر ئىشنى مۇناسىپ ئورنىغا قويۇش ۋە پەرقلىق ھۆرمەت كۆرسىتىشنىڭمۇ مۇمكىنلىكى نۇقتىسىدىن مەزۇر تۇتقايسىز. شۇنداقتىمۇ قاراجىمغا بولغان ھۆرمەتنى تەكىتلەپ ئەسكەرتمە قىلغىنىڭىز ئۈچۈن رەھمەت!\n\n## باشقا ئوقۇرمەنلەرنىڭ ئىنكاسلىرى ۋە ئەسلىمىلىرى\n\n### Musajan Yakup\nمەنمۇ مۇنداق بىر ئىشقا شاھىد بولغان ئىدىم. 2012-يىلىغۇ دەيمەن، ھەيئەت تەرجىمە قىلغان «قۇرئان كەرىم» بېسىلىپ ئۇزاق ئۆتمىگەن ۋاقىت ئىدى. مەن كۇلىدىن كېلىپ ئۈرۈمچىدە بىر قانچە كۈن تۇرۇپ قالدىم، شۇ ئەسنادا ئۈرۈمچىدە ئۇستاز مۇھەممەت سالىھ داموللا ھاجىم يېنىدا ئۇزاق مەزگىل خىزمەت قىلغان ۋە شۇ ۋاقىتتا بىر ئېلېكترونلۇق لۇغەت شېركىتىدە قوشۇمچە ئىشلەۋاتقان دوستىمىز (مەن دوست كۆرىمەن، ئەمما ئاداش دېيىشىپ باقمىدۇق، مېنى دوست دەپ قارامدۇ ياكى بۇرادەرمۇ بىلمەيمەن) بىلەن مۇڭدىشىۋالايلى دەپ بىر سورۇنغا كەلدۇق. گۈلقەقە چايخانىسىدا بىرەر سائەت سۆھبەت بولۇندى، بەزى كاللىمىزدىكى ئايدىڭ بولمىغان مەسىلىلەر ھەققىدە مەسلىھەت ئالدۇق. ئايرىلىدىغان چاغدا مەن «قۇرئان كەرىم»نىڭ يېڭى تەرجىمىسى توغرىسىدا سورىدىم. \n\nئۇ ئۆزىنىڭ ئىككى تەرجىمىدىن خىلى كۆپ جايلىرىنى سېلىشتۇرۇپ چىققانلىقىنى، ئالاھىدە چوڭ مەسىلە يوقلىقىنى، پەقەت بىر ئاز رەندىلەنگەنلىكىنى، ئەمما ھۆكۈمەتنىڭ ئەسلىدىكى مۇددىئاسىدىن يېراقراق چىققانلىقىنى ھەر ھالدا كۆپ تالاش - تارتىش قىلىشمىغان تۈزۈكلىكىنى تىلغا ئالدى ۋە 2009 - يىلىنىڭ باشلىرىدا ئۆزىنىڭ مەزكۇر يېڭى تەرجىمىنىڭ بىر پارىسىنىڭ ئارگىنالىنى كۆرگەنلىكىنى ئۇنىڭدا خىېلى ئېغىر مەسىلىلەرنىڭ بارلىقىنى، ھەتتا «كاپىرنى غەيرى مۇسۇلمان، جىھادنى ۋە ئۇرۇشلارنى تېرىشچانلىق»... دېگەندەك يىلىمان تەرجىمە قىلىنغانلىقىنى، ئەمما يېڭى بېسىلغان نۇسخىدا بولسا ئۇ چاغدا كۆرگىنىدىن پەرقلىق چىققانلىقىنى سۆزلەپ بەردى. بۇنىڭ سەۋەبىنى سورىغىنىمدا «ئەسلى مەن كۆرگەن ئارگىنال ئاساسىدا تەرجىمە قىلىنىپ ئاخىرلاشقان ئىكەن، ئەمما 2009 - يىلدىكى قانلىق قەتلىئامدىن كېيىن، خىتتاي ھۆكۈمىتى ئىسلام دۇنياسىدا ئۆزىنىڭ ئوبرازىنى چۈشۈرۈۋالماسلىق ئۈچۈن بۇزۇلغان تەرجىمىنى ۋاقتىنچە نەشىر قىلماسلىقنى قارار قىلغانلىقىنى، لېكىن پىلانغا ئېلىنىپ بولغان، خەلققە ئاشكارىلىنىپ بولغان خىزمەت بولغانلىقى ئۈچۈن خەلقنىڭ قارشىلىقىدىن قورقۇپ باستۇرالمىغان دېگەن نامغا قېلىپ خەلققە قارشىلىق قىلساق پايدىسى بولىدىكەن، دېگەن ئۈمىد بېرىپ قويماسلىق ئۈچۈن، مۇھەممەد سالىھ داموللا ھاجىم قىلغان تەرجىمە بىلەن كېيىن بۇزۇلغان تەرجىمە ئوتتۇرىسىدىراق بىر يولدا ھەل قىلىپ، باستۇرۇشقا يول يورۇق بېرىلگەنلىكىنى تىلغا ئالغان ئىدى.\n\nبىز گۈلقەقەدىن چىقىپ، مەن مۇھەممەد سالىھ داموللا ھاجىمنى بىر كۆرۈش ئىستىكىم بارلىقىنى ئېيتىۋېدىم، دوستىمىز مەن تېلېفۇن قىلىپ باقاي دېدى-دە، بىر ئاز پاراڭلاشقاندىن كېيىن «ئەمىسە تىزراق كېلىڭلار، سىرتقا چىقاتتىم» دەيدۇ، دېدى. بىز بىر كىلو تونۇر كاۋىپى ئېلىپ ئۆيىگە باردۇق. ئۆيى ياشلار باغچىسى ئارقىسىدىكى قورۇغا جايلاشقان ئاددىيغىنا بىر ئۆي ئىكەن. ئىشكتىن كىرگەندىن كېيىن ئىچىمدىكى ئەيمىنىش، ئەندىشە ۋە ھودۇقۇش پۈتۈنلەي يوقاپ كەتتى. چۈنكى ئالىم شۇ قەدەر خۇشپىئىل ئىدىكى ئىشكتىن كىرىشىمىزگىلا شۇنداق قىزغىن پاراڭغا چۈشۈپ كەتكەن ئىدى. ئارىدا مەن مۇھەممەد قۇتۇپنىڭ كىتابلىرى ھەققىدە سورىسام، بىر ھازا تۇرۇۋېتىپ «ياخشى پىكىرلەر باركەن، ئوقۇغاننىڭ زىيىنى يوق، كۆپ كىتاپ ئوقۇڭ» دەپلا جاۋاب بەردى. ۋەھھابىيلىق ۋە سەلەفىيلىك ھەققىدە سورىسام «قۇرئاننىڭ تەرجىمىسى بىلەن ياخشىلار باغچىسىنى ئوقۇپ چىقڭ ۋە شۇنىڭ كۆرسەتمىسىدىن مېڭىڭ، ئېقىملارنى كاللىڭىزغا تاقىۋالماڭ، سەلەپلەر ھەقىقەتەن يۇلتۇزغا ئوخشايدىغان كىشىلەر، قايسىسىغا ئەگەشسىڭىز ئازمايسىز» دېدى. كېيىن سىرتقا چىققاندا ھېلىقى دوستىمىز «ھاجىمكام كۆپرەك ئېھتىيات قىلىدىكەن، سايىسى چوڭ ئادەم بولغاندىكىن تەھلىكىمۇ زور بولىدىكەن، شۇڭا بەزى سەزگۈر تېمىلاردا پاراڭلاشمىغان تۈزۈك، ھېلىمۇ شۇنچىلىك كۆز - قۇلاقنىڭ ئارىسىدا تۇرۇپمۇ يەنە ياش ئۆلىمالار ۋە تالىبۇلئىلىملەر بىلەن قويۇق ئالاقىدە ئۆتىدۇ» دېدى.\n\nكېيىن بىر ئىشلار بىلەن ئۈرۈمچىدە بىر سورۇنغا قاتنىشىپ قالدىم، ئۇ سورۇندا ھەيئەت تەرجىمىسىگە قاتناشتى دېيىلگەن بىر قانچەيلەن بار ئىكەن. بۇلارنىڭ دېيىشىۋاتقان گەپلىرىنى ئاڭلاپ ھەيرانلا قالغان ئىدىم. ئۆزۈمنى خۇددى ئاپتونۇم رايۇنلۇق تەشۋىقات ئىدارىسىنىڭ ئىشخانىسىدا ئولتۇرغاندەك ھېس قىلغان ئىدىم. شۇنىڭ بىلەن بۇلارنىڭ قىلغىنى قانداق چىقىشتىن قەتئىينەزەر يەنىلا ئەسلىدىكى تەرجىمە قۇرئاننى ئوقۇش قارارىغا كەلگەنىدىم. مۇھەممەد سالىھ داموللا ھاجىم ھېچقاچان ئۆزىنىڭ ھۆكۈمت ئورنىدا ئىشلىگەنلىكىدىن پەخىرلەنمەيدىكەنتۇق، يەنى شۇ يەردە ئىشلىگەن بولۇپ نۇرغۇن ئىشلارنى قىلىۋالدىم دەپ خۇشال بولاركەنمىش. ھەيئەتتىكىلەر بىلەن داموللاجىمنىڭ پەرقى دەل مۇشۇ يەردە. بۇ بىر پىرىنسىپ مەسىلىسى.\n\n### Turghunjan Emet\nئەسسەلامۇ ئەلەيكۇم - مۇھەممەد سالىھ قارىھاجىم 1986- يىلى تەرجىمە قىلغان قۇرئان كەرىمنىڭ ئۇيغۇرچە تەرجىمسى ۋە ھەيئەتلەر تەرجىمسى ھەققىدە يازغانلىرىڭىزنى ئوقۇپ مۇھەممەد سالىھ قارىھاجىمنىڭ ئىلىم بۇلىغىدىن ئۇرۇمچىدە تۆت يىل سۇ ئىچكەن بىرسى بولۇش سۇپۇتۇم بىلەن تەسىرلەندىم ۋە سۆيۇندىم . 1995- يىلى 9- ئايلاردا سەئۇدى ئەربىستاننىڭ مەدىنە شەھرىدىكى پەيغەمبەر مەسچىتىدە 40 يىل مۇدەررىسلىك قىلغان مەرھۇم ئۇستاز مىجىت قارىھاجىم ( سەئۇدى ئەربىستاندا ئابدۇلمىجىد سادىقىلئابادى دەپ ئاتىلدىغان بولۇپ ئەسلى يۇرتى قەشقەر كونشەھەر ناھىيە ئاۋات يىزىسىدىن ) ئۇرۇمچى غالىبىيەت يولدىكى ئىسلام ئىنىستىتوتىغا ئۇرۇمچى ئۇن زاۋۇتى ئالدى مەسچىدىنىڭ ئىمامى زۇنۇن قارىھاجىملار بىلەن زىيارەتكە كەلگەن ئىكەن . مەن ئۇستاز بىلەن تۇققانلىق مۇناسىۋىتى ۋە مۇھەممەد سالىھنىڭ مەكتەپتىكى ئوقۇغۇچىسى سەۋەپلىك مەكتەپتىكى مۇھەممەد سالىھ قارىھاجىمنىڭ ئىشخانسى ۋە شۇ كۇنى كەچتىكى مۇھەممەد سالىھ قارىھاجىمنىڭ ئائىلە زىياپىتىدە بىرگە بولغان ئىدىم . \n\nمىجىد قارىھاجىم مەكتەپ ئىشخانسىدىكى سۆھبەتتە قۇرئان كەرىمنىڭ ئۇيغۇرچە تەرجىمسىنى ئۆزىنىڭ شۇ ۋاقىتتىكى سەئۇدى پادشاسىغا دەپ بىر مىليۇن تىراژ بىلەن باستۇرغانلىغىنى ، 1986-يىلدىكى تەرجىمنى كۆزدىن كۆچۇرۇش جەريانىدا ئىككى ئايەتتىكى ئىككى سۆزلۇكتە ئىملا خاتالىغنى كۆرگەنلىكىنى ۋە سەئۇدى باسمىدا تۇزۇتۇپ باسقانلىنى دىگەندە تەرجىمدىن ۋە ئۇستازلاردىن پەخىرلەنگەن ئىدىم . كىيىن 1995- يىلنىڭ ئاخىرلىرى پاكىستاننىڭ كاراچىدىن ئۇرۇمچىگە ئۇچقان بەش يۇك ئايرىپلاندا ئۇرۇمچى ئايدۇرۇمغا كەلگەن 250 مىڭ قۇرئان كەرىم ئۇيغۇرچە تەرجىمسىنى ساۋاقداشلار بىلەن 25 يۇك ماشىنىسدا. مەكتەپنىڭ مەسچىتىنىڭ ئاستىدىكى ئىسكىلاتقا توشۇغاندا يەنە بىر قېتىم پەخىرلەنگەن ئىدىم . 1996-يىلدىن باشلانغان بىيجڭنىڭ دىنى پائالىيەت ۋە دىنى كىتاپلارغا قارتا چۇشۇرۇلگەن يوقۇتۇش سىياسىتىدىن كىيىن سەئۇدى ئەربىستانىدىن كەلگەن 250 مىڭ قۇرئان كەرىمنىڭ ئۇيغۇرچە تەرجىمسى تارقىتىلمىدى مەكتەپتىكى مەن قاتارلىق نۇرغۇن ساۋاقداشلار تۇتقۇن قىلنىپ يۇقىرسى مۇددەتسىز ئەڭ تۆۋىنى مەن ئۇچ يىل قاماققا ھۆكۇم قىلىندىم . 27 يىلدىن كىيىن بۇگۇنكى كۇندە شەرقىي تۇركستاندا ئىسلام دىنى ، ئۇيغۇر يىزىغى ۋە دىنى ئۇستاز ۋە نۇرمال مۇسۇلمانندارچىلغىنى ئىجرا قىلىمەن دىگۇچىلەرنىڭ ھەممىسى يوقۇتۇلۇپ ھەممە نەرسە ئاچچىق پالاكەتلىك تارىخقا ئايلاندى . \n\n1986- يىلى بىيجىڭدا بىسلغان ۋە سىز يازغاندەك 1992- 1995 يىلار ئارسىدا سەئدى ئەربىستاندا بىسلىغان قۇرئان كەرىمنىڭ ئۇيغۇچە تەرجىمسىدە قۇرئان كەرىمنىڭ ئۇيغۇرچە تەرجىمسىنى ئۇرۇمچىدە بىر ئاي تۇرۇپ كۆزدىن كۆچۇرۇشكە قاتناشقان ۋەتىنمىز شەرقىي تۇركستاننىڭ ھەرقايسى ۋىلايىتلىردە پۇتۇن ئۆمرىنى دىنى ۋە مىللىتى ئۇچۇن بىغىشلىغان ئۆلىمالارنىڭ ئىسمى بار ئىدى . ئەپسۇسلىنارلىق يىرى تۇركىيەدە بىسلغان نۇسخىسىدا ئۇلارنىڭ ئىسمى ئۆچۇۋرىتىلگەن . باشقا تەرجىمە نۇسخىللىردىمۇ ئۇلار ھەققىدە ھىچقانداق چۇشەنچە بېرىلمگەن سىزمۇ يازمىڭىزدىمىڭىزدا ئۇ ئۆلىملار ھەققىدە چۇشەنچە بەرمەپسىز . ئۇ مىھنەتسەمىز ئۆلىمالىرىمىزنىڭ ئىسملىرى ئۆچۇرۇلۇپ تاشلىنىشقا ۋە كىينكى تەرجىملەردە ئىغىزغا ئېلنىپمۇ قويۇلماسلىققا قانداق قارايسىز ؟ بۇنى ئۇلارنىڭ نام شەرپىنىڭ چەتئەلدە ئۇرۇغلۇق قالغان ئۇيغۇرلار ئارسىدا ئۆچۇرۇپ تاشلاش ئۇچۇن قىلىنغان بىر سۈيقەست دىيشكە بولامدۇ ؟رەھمەت ."}
{"title": "ئوبزورلارغا ئىنكاس، تەنبىھ ۋە رەددىيەلەر (2-قىسىم)", "author": "بۇرھان مۇھەممەد (Burhan Muhammed)", "date": "2022-2024", "tags": ["ئىلمىي مۇنازىرە", "رەددىيە", "ئەخلاق", "ئۆلىمالار", "ئىندىجىنىس", "مۇھەممەد سالىھ داموللام", "ئابدۇۋەلى ئايۇپ"], "content": "# ئوبزورلارغا ئىنكاس، تەنبىھ ۋە رەددىيەلەر (2-قىسىم)\n\n## ئويغاقلار دۇنياسىدا − بۇرھان (Aliekber Muhammed كە)\nئەسسالامۇئەلەيكۇم، بىرىنچىدىن سالام بىلەن كەلگەيلا تەقسىر. قالپاقتا داموللا تۇرۇپ ئانچىكى ئەدەپنى بىسمىللاسىدا يوقاتقىلى تۇرسىلا ياخشى تەسىر بولمايدۇ.\nئىككىنچىدىن، مەن بىر يازما يازدىم، سىلىنىڭ قىلمىشلىىرى يازمىدىكى تەنقىدكە ئۇدۇل كەلگەچ ئېتىلغان توپنى ئۆزلىرى تۇتۇۋېلىپ قايسى گارغا ئېتىشتا ئاڭقىرىمايلا مۇشۇ سەھىپىنى تىلغا ئېلىپ چاكىنىلارچە مەيدان ئوقۇپ ھەشتەگ بىلەن چاقىرىق يېزىپلا. كەمىنىمۇ چاقىرىقنىڭ خاراكتېرىگە باب كەلتۈرۈپ جاۋاب بەردىم. مەن ئوبزور يازغاندا ياكى ئىنكاس يازغان تورداشلارغا جاۋاب قايتۇرغاندا پىكىرى ۋە ئادابىغا قاراپ جاۋاب قايتۇرۇپ كېلىۋاتىمەن. سىلى ئىسىملىرى بىلەن يازماي، فامىلىلىرىنى ھوشۇقپىچاق، ئىسىملىرىنى تاغار - چىپتە قويۇۋالسىلىرىمۇ پىكىرلىرىگە قاراپ ياكى ۋەزنىگە قاراپ پىكىر قىلىشقا ياكى جاۋاب قايتۇرۇشقا ئەرزىتسەم قايتۇرىمەن ياكى قايتۇرمايمەن. ئۆزلىرى تامدىن ھوشۇر چىققاندەك ھەشتەگلىك چاقىرىپلا، جاۋاب قايتۇردۇم. ئەمدى بولغاندا سالام سائەتسىز كىرىپ «شاللاقلىق قىلماي ئۆزىڭىزنى ئاشكارىلاڭ» دەپ چۈشسىلە ئاغزىمغا ئوبدان كەلگەن گەپنى دېيىسكە قىستاپ قويىدىلا. سىلى كىمۇ، ماڭا بۇنداق يوسۇندا بۇيرۇق سوقىدىغان؟ ئالدى بىلەن سالام - سەھەت ئادابى بىلەن كىرىپ سۆز باشلىسىلا، مېنىڭ تەنقىدىمگە قارىتا پىكىرلىرى بولسا، ھەشتەگ چىقىرىپ ھاقارەتلىك ئىبارىلەر بىلەن چاكىنىلاشماي كىرىپ يازسىلا تېگىپ كەتكەن ياكى پەرقلىق كۆز قاراشلىرىنى. ئايرىم - ئايرىم يەردە گەپ ئېتىشىش باشقا ئىش، روبىرو كەلگەندە ئىشنى سالام - سەھەت بىلەن باشلاش ئەقەللىي قائىدە. سىياسەتتىمۇ شۇ. بىر - بىرىگە ئوت بىلەن سۇ بولۇپ كەتكەن مۇخالىپەتچىلەر روبىرولاشقاندا سىياسىي نازاكەتنى يوقاتمايدۇ. شۇنچىلىك ئەقەللىيلىكنىمۇ قىلالماي كىرىپ ئۆزەڭنى ئاشكارىلا، دېسىلە شاللاقلىقنى بىلىش ئۈچۈن تېلېفونلىرىنىڭ كامېراسىنى ئېچىپ self قىسمىنى چېكىپ قاراپ باقسىلا، دېيشكە توغرا كېلىدۇ.\nمەن يەنە تەنقىد يېزىپ قالىمەن، سىلىنىڭ جۆيلىمىلىرى ھەققىدە توختىلىپ قالسام، تىتەنپەتىلىك قىلماي، سەھىپىلىرىگە چىپ رەددىيە بەرسىلە، ياكى كىرىپ يازسىلا بولىدۇ. ئىلىمنى، پىكىرنى ئىلىمىي ئۇسۇلدا مۇنازىرىلىشىش مەردنىڭ ئىشى. يازما ئىگىسى نائېنىق ئەمەس، ھەر ۋاقىت تۇرۇپتۇ ئىمزاسى ۋە يازمىسى بىلەن. دەپ قاچىدىغان، يۇيۇپ ئېغىز - بۇرۇنىنى سۈرتۈۋېلىپ باشقا سەھىپىلەردە تىللايدىغان نامەردلىك بۇ سەھىپىنىڭ ئەنئەنىسىدە كۆرۈلگەن ئىش ئەمەس. ھەم ئۇنداق بولمايدۇ. ئۇنداق قىلالمىسىلا يوتقانغا قاراپ پۇت سۇنسىلامۇ شۇنىڭ ئۆزى بىر ئەدەپ. قالدى گەپ بولسا يەنە ئوبزور چىققاندا قارشىلىقلى ئوبزورلىرى بولسا پىكىرگە پىكىر بىلەن ھەمھال بولۇشقا ھەر زامان كەمىنە تەييار.\n\n## ئويغاقلار دۇنياسىدا − بۇرھان (باربا روسسا غا)\nۋەئەلەيكۇم ئەسسالام باربا روسسا قېرىندىشىم. مەسىلە دەل شۇ يەردە. ئۆزىڭىز گۇۋاھ بولۇپ تۇرغاندەك سەۋىيە - ساپا شۇنچىلىك. بىر كىتاب چىقىدۇ، دېيىلسە ئۇنىڭغا مۇھەررىر، كوررېكتور كېتىدىغانلىقىنىمۇ بىلمەيدىغان قارا قۇرساق، ھەتتا ماۋۇ كىتابنى تەھرىرلەيلى، ئىملا، كوررېكتور قىلساق دېيىلسە، ياق بۇ دېگەن دىنىي كىتابقا چېقىلمايمىز دەپ شۇ پېتى چۇۋالچاق ھالدا نەشرگە بېرىدىغان دەرىجىدە ئىلمىي خىزمەت سىستېمىسىدىن بىخەۋەر قاتمال بىرى. شۇنداق ئەھۋالدا تۇرۇپ 300 پارچىدىن ئارتۇق ھەجىملىك ۋە تۈرلۈك تېمىلاردا كىتاب يازغان، تارىختا تۇنجى دېگۈدەك يىرىك ئەسەرلەرنى روياپقا چىقارغان چوڭ بىر ئالىمغا، بىر پارچە رىسالىنىڭ قانداق يېزىلىدىغانلىقىنىمۇ بىلمەيدىغان، قەلەمدە يوق، گەپتىلا، زۇۋاندارازلىقتىلا بار بىرى چىقىپ شىلتىڭ ئاتماسلىقى، مېيىتى دەپنە قىلىنغان كۈنى چىقىپ «ئېغىر خاتا» قىلغان، «ئەقىدىۋى خاتالىقلىرى بار» دەپ كوتۇلدىماسلىقى لازىم. قەلەمدە يوق ئادەم ھەددىمىزنى بىلىپ زۇۋانىمىزنى يىغىشنى، ئىلمىي باھانى شۇنىڭغا چامى يېتىدىغان، ئەسەرلىرىگە ئىلمىي باھا بېرەلەيدىغانلارغا قويۇپ قويۇش كېرەك. شۇنچىۋالا سۈپەتسىز تۇرۇپ ئاسمانغا پىچاق ئېتىپ جۆيلىگەنكىن يازە سەنمۇ ئۇنداقتا دېيىش كېرەك بولىدۇ، ئەلۋەتتە. بۇنىڭغىمۇ ئىچ ئاغىرغاننى قىلىپ، يازاممايدىغان ئادەمنى زورلاپ دېيىشنىڭ ئورنىغا، سەنمۇ جېنىڭغا تۇشلۇق ئىش قىل ياكى سۆزلە، دەپ ئاۋۇ ئۆزىنى بىلەلمەيۋاتقانغا نەسىھەت قىلىش كېرەك بولىدۇ. ئاددىي زاكون: غەززالىي يازغان تاھافۇتۇلفەلاسىفىگە ئىبنى رۇشد رەددىيە يازىدۇ، ئۇلارغا ئىبنى تەيمىيە يازىدۇ، يۈگۈرۈپ چىقىپ ئىبنى رەجەب ھەنبەلىي تەنقىد يېزىۋالمايدۇ. چۈنكى كىتاب يازالىسىمۇ كىمگە قانداق ۋەزنىدىكى ئادەم يازسا، بىر نېمە دېسە بولىدىغانلىقىنى ئىبنى رەجەب بىلىدۇ. دىكارتقا كانت يازىدۇ، جون لوكقا روسسو يازىدۇ، گېگىلغا شوبىنھاۋىر يازىدۇ. سۆزلىسىمۇ شۇلار سەۋىيەسىدە سۆزلەيدۇ. ئارىدا لەيلەپ يۈرۈشەنلەر ئاتىكارچىلىق قىلىۋالمايدۇ. ھەر ئىش يولى بىلەن. يولسىزلىق قىلدىڭمۇ، ئۇنداقتا قائىدىسى بويىچە ئىش قىل. بۇ تولىمۇ ئەقەللىي زاكون. شۇڭا نەسىھەتنى ئىگىسىگە تېپىپ قىلىنغىنى يەنىلا ئاقىلانىلىق. قالدىسىنى چۈشەندۈرۈش ھاجەتسىز دەپ ئويلايمەن.\n\n## ئويغاقلار دۇنياسىدا − بۇرھان (بۇ ھەقىقەت كە)\nئەسسالامۇئەلەيكۇم، قۇش ئۇۋىسىدا كۆرگەننى قىلار دەپ، سىزمۇ ئاۋۇ موللىڭىزدەك سالام - سەھەتسىزلىكتىن گەپ باشلاپسىز. ئەدەپ دەرسىنى ئەدەپسىزلىكتىن باشلاش سىلەرنىڭ جەمەت ئادىتىمۇ ياكى مەن ھەقلىق بولغانكىن خەقنى نېمە چاغلاپ توڭ تەگسەم بولۇۋېرىدۇ دەيدىغان خاپانباش سەلەپىيچاقلاردىكى ئورتاق خۇيمۇ بىلىپ بولمىدى. بوپتۇ ئادەم ئېتىپ جاۋاب بېرىشنى داۋام قىلاي. قۇلاقنى دىڭ تۇتۇپ ئاڭلاڭ:\n1. ھەقىقەتنى بايان قىلىش ئۇنى تەرەپبازلىق، تۆھمەتخورلۇقتىن خالىي ھالدا ئەينەن پاكىتلىق ئوتتۇرىغا قويۇش بىلەن روياپقا چىقىدۇ. سىز باشتىلا ماڭا بىر قاتار تۆھمەتنى تۆشەپ ئەكېلىۋېلىپ، كەينىدىن ئۆچەرسەڭ نامەرد دەپ چۈشۈۋاپسىز. ئاياللىق مەردلىكتىن ئايرىلمىغاندا ئاياللىق ئوبراز جۇلالىنىدىغان نەرسە. بولمىسا خوتۇنچە ئىش بولۇپ قالىدۇ. بۇنى مەن ئالدىنقى يازمىلىرىمدىمۇ يېشىپ ئىزاھلىغانمەن. سىز مېنىڭ قايسى يازمامدىن قەرداۋىينى «خاتالاشمايدىغان مىسلىسىز ئالىم»، دېگىنىمنى، ياكى شۇنداق قارىغىنىمنى ئىستىنبات قىلىپ چىقاردىڭىز تېپىپ بەرسىڭىز دەيمەن. تاپالمىسىڭىز سىزمۇ بىر كاززابە. مەن قەرداۋىينىڭ ۋاپاتى ھەققىدە توختالغىنىمدا ئۇنى خاتالاشمايدىغان، ياكى مسىلىسىز دېگىنىم يوق، ئۇنى بىر ئىجتىھاد ئىگىسى، مۇجەددىد دېدىم. سەھۋەنلىك ۋە خاتالىقلىرىنى ئاللاھنىڭ مەغپىرەت قىلىشىنى، خاتالىق ۋە سەھۋەنلىكنى ئىجتىھاد ئەھلىگە تۇتۇلىدىغان ماقامدا مۇئامىلە قىلىشىنى تىلىدىم. قەرداۋىينىڭ ئەقىدە ۋە فىقھىي مەسىلىلەردە باشقا ئېقىمدىكى ئالىملار ئارىسىدا ئىختىلاپ بارلىقىدىن خەۋرىم بار. ئەمما بۇ قەرداۋىي ئېيتقاندەك ئۇسۇلۇلئەقىدە مەسىلىلىرى ئەمەس، تارىختىن بىرى شۇنداق ئىختىلاپى قاراشلاردا مۇئامىلە قىلىنىپ كەلگەن مەسىلىلەر. ھەركىم شۇ نۇقتىدىكى تەرجىھ قىلغان قارىشى بويىچە ماڭسا كېرەك يوق مەسىلە. مېنىڭ قەرداۋىينى مۇئەييەنلەشتۈرگىنىم ئۇنىڭ ھەممە قارىشىنى مۇئەييەنلەشتۈرگىنىم بولمايدۇ. مەنمۇ نۇرغۇن قاراشلىرىغا قوشۇلۇپ كېتەلمەيمەن. يەنە باشقا ئالىملارنىڭ قاراشلىرى راجىھ كۆرۈلىدۇ. بۇنىڭلىق بىلەن دەرھال يەڭ تۇرۇپ قەرداۋىي «ئېغىر خاتا»لىق قىلغان، «ئەقىدىۋى خاتالىقلىرى» بار دەپ مېيىتى دەپنە قىلىنىدىغان كۈندە سىز چاپانچىلىقىنى قىلىۋاتقان ئاۋۇ بومبا ساقالدەك كوتۇلدىمايمەن. قەرداۋىيغا قارشى پىكىر قىلغان ئالىملار كىتاب يېزىپتۇ، رەددىيە بېرىپتۇ. ئىش مانا مۇشۇنداق بولىدۇ. ئاۋۇ قازىكالان بومبا ساقالدەك ئەخمەقلەرچە چىقىپ كوتۇلدىماپتۇ.\n\n2. دىققەتنى ئۇيغۇرغا قارىتىش گېپىنى قىلدى دەپ ئاقلىسىڭىز، بۇمۇ سىزنىڭ ئاددىي ئويلىشىڭىز. ھەم قەرداۋىيغا تون پىچىپ، ھەم دىقىتىمىزنى ئۇيغۇرغا قارىتىلى دەپ تىتەنپەتىلىك قىلسا، بۇ بىر تاناقۇزلۇق بولىدۇ. ئۇستاتلىق قىلىپ قاملاشتۇرالمىغانلىق بولىدۇ. دىققەتنى خىتايغا قاراتقان ئادەم مېيىتى دەپنە قىلىنىۋاتقان ئادەمگە تون پىچىپ كاپىشمايدۇ. جىنايەتچىگە خىتاب قىلىۋاتقاندەك قوپال ئىپادە بىلەن يوغان گەپ قىلمايدۇ. ھەققىگە چىرايلىق دۇئا قىلىپ بۇ ھەقتىكى تالاش تارتىشنى ئىلىم - ئەھلىلىرىگە قالدۇرۇپ نۆۋەتتە دىققەتنى خىتايغا قاراتساق دەپ تۈگىتىدۇ.\nسىزنىڭ بۇ تېجىمەل موللىڭىز ئادەم بولسا، ئەقەللىي تەقدىردە مىسىرلىق مۇھەددىس ۋە سەلەپىي شەيخلەردىن ئەبۇ ئىسھاق ئەلھۇۋەينىدىن ئادەمىيلىكنى ئۆرنەك ئېلىشى لازىم ئىدى. ئەبۇ ئىسھاق ھۇۋەينىمۇ زامانىدا كامېراغا چىقىۋېلىپ ئۇنىڭ پەتىۋاسى ئەمەل قىلىنمايدۇ، بۇنىڭغا ئەمەل قىلماسلىق كېرەك. قەرداۋىي مۇنداق دېگىنى ئازغۇنلىقى دېگەندەك تۈرلۈك ئىختىلاپلاردا مەيدانىنى بىلدۈرگەن شەيخلەردىن بىرى. ئەمما ئۇنىڭ ئاغرىپ يېتىپ قالغىنىدا قەرداۋىي ئادەمىيلىكنى بىرىنچى ئورۇنغا قويۇپ دوختۇرخانىغا يوقلاپ بېرىپ، پىكىر ئوخشىماسلىقى بىلەن قېرىنداشلىق باشقا بولىدىغانلىقىنى ئەمەلىي كۆرسىتىپ قويغان. مانا دەل سىزنىڭ موللىڭىز خىتايغا دىققەت قارىتىلى دېگەن بولۇپ قەرداۋىي ئۈستىدىن كوتۇلداۋاتقان چاغنىڭ ئۆزىدە، شەيخ ھۇۋەينىي مىسىرنىڭ مۇستەبىت زالىم ھۆكىمىتىنىڭ «قەرداۋىيغا ھەرقانداق يېپىق ياكى ئاشكارا نامىزىنى چۈشۈرۈش مەنئىي قىلىنىدۇ» دېگەن زالىمچە چەكلىمسىگە پىسەنت قىلماي، ئاغرىقلىقى، چاقلىق ئورۇندۇقتا ئولتۇرۇپ قالغۇدەك ماجالسىز ھالىغا قارىماي مىسىردىن قاتارغا بېرىپ جىنازىسىغا ئۈلگۈرۈپ ، يەرلىكىدە قويۇشقا قاتنىشىپ، ھەققىگە دۇئا قىلىپ قايتتى. مانا بۇ سەلەپىي شەيخنىڭ ئادەمىيلىكى، ئەخلاقى، نوچىلىقى دەيمىز. مۇشۇنچىلىك ئەخلاقتىنمۇ بىر نەرسە ھېس قىلالمىغان ئۇ موللىڭىزنى ھەرقانچە ئاقلىسىڭىزمۇ دەيدىغاننى دېدى، شۇنىڭغا لايىق جاۋاب بېرىش، چاكىلىنىق ۋە ھارامزادىلىكلەرگە ھاي دېيىش ئىلىم ئەھلىلىرىنىڭ مەسئۇلىيىتى بولىدۇ. سىز ئئالدىنقى نۆۋەت ئارتىس كۈسەننىڭ ئىككى ئىسىمدا كىرىپ مايمۇنلۇق قىلغىنىنى، ناچارلىقىنى كۆرۈپ تۇرۇپ ئايەت ھەدىسنى تىغ قىلىپ كىرىپتىكەنسىز، ھەمشىرىلىكىڭىزنىڭ يۈزىنى قىلىپ ئىنكاسىڭىزنى ئۆچۈرۈۋەتكەن. ئۇنىڭغا چىدىماي سەھىپىڭىزدە ئىششەك تىللىۋاپتىكەنسىز. بۇدا تۆھمەت ۋە ناچار گەپلەرنى قىلىپ قىلىۋېلىپ ئىنكاسىمنى ئۆچەرسەڭ نامەردلىك قىلغان بولىسەن دەپ ئۆزىڭىزگە ئالدىن تۇغان سېلىۋاپسىز. بولسا چالا موللىلارنىڭ دېپىنى قارىسىغا چالدىغان ئازازۇل تالىبە بولۇۋالماي، بولسا سەلەپىيلىكنى ياقتۇرسىڭىز ھۇۋەينىدىن، نۇرغۇن ئىختىلاپلىشىپ تۇرۇپ يەنە ئۆلىمالىقى ۋە پەزىلىتىنى ئېتىراپ قىلىپ سالام -سەھەتلىشىپ، كۆرۈشكەندە ھال - ئەھۋاللىشىپ تۇرالايدىغان ئەلبانىي، ئۇسەيمىينلەردىنمۇ ئۈگىنىپ قويۇڭ. كىتابلارغا، پەتىۋالىرىغا يېزىلىپ بولالمىغان پەزىلەتكە ئەرزىيدىغان ئىش - ئىزلىرىدىنمۇ ئۆگىنىپ قويۇڭ. بولمىسا، بۇنداق قارىسىغا چاپانچىلىق قىلىپ ئۆگىنىپ قالسىڭىز قارىلىق كۆڭۈلگىمۇ يۇقۇپ ئەدىسە تۈزىمەك تەس بولىدۇ. ئاللاھ ھەربىر ئىلىم ئۆگۈنگۈچىنى كۆڭلى قارىلىقتىن ساقلىسۇن، ئىلىمگە ئەگىشىپ ئاق - قارىنى دەڭسەيدىغان دىتتىن ئايرىمىسۇن.\n\n## فەقىھنىڭ فەقىھكە، ئۆلىمانىڭ ئالىمغا بەرگەن شاھىدلىقى (2022-09-28)\nشەھىدلىك مەرتىۋە، شاھىدلىق بۇرچ، شۇھۇدلۇق كامالەتتۇر. ئىلىم بېرىلگەنلەر ئاللاھتىن قانداق قورقۇشنى بىلىدىغان، تەڭرى ھۇزۇرىدىكى جاۋابكارلىقى بولىدىغانلىق شوئۇرى بىلەن قەدەم باسىدىغان كىشىلەردۇر. ئىلىمىمۇ چالا، تەپەككۇرى گال، دىتى بۇزۇق تىپلارنىڭ، ساقالغا تۇشلۇق تايىنى يوق ئەخمەق «موللا» تىپلارنىڭ پەرقى بىلەن پەيغەمبەر مىراسىغا ئىگە چىقىپ ياشاۋاتقان، نېمىنى قانداق يەردە، قانداق پوزىتسىيەدە دېيىشنى بىلىدىغان بەسىيرەتلىك ئۆلىمانىڭ پەرقى ھەم بۇدۇر. توغرا ئادا قىلىنغان شاھىدلىق، ئال ئىمران سۈرىسىدىكى بىرىنچى ئايەتتە قەيت قىلىنغان شاھىدلىق ۋەسپىگە لايىق بولغان تۇتۇم، ئىلىم ئەھلىگە خاس مەۋقە - مەيدان ھەر زامان بىر تۈركۈم زېھنىيىتى گاداي، پىكرى چولتا، تۇتۇمى ئەبگا موللا ئاتلىقلارنىڭ كاپشىشلىرىدىن ئۈستۈندۈر. تەڭرى ئەنە شۇ ھەققانىي شاھىد بولغۇچىلارنىڭ شاھىدلىقىنى مەقبۇل ئەيلىگەي! كاپشىغۇچىلار بىلەن ۋەزنىلىك ۋە ئىلمىي ئاساستا سۆزلىگۈچىلەرنىڭ پەرقىنىڭ دائىما بىلىنىپ تۇرۇشىنى مۇشۇ تەرىقىدە بولسىمۇ ئۈزۈپ قويمىغاي! \nئەھۋالدىن قارىغاندا، بىر پارچە سالام خەتنى جايلاپ يازالمايدىغان دەرىجىدە سەۋىيەسىزلىكىگە باقماي ھەدسىزلەرچە «إمام العصر (دەۋرنىڭ ئىمامى)» دەپ تەرىپلىنىۋاتقان مۇجەددىد ئالىم ئۈستىدىن بىلجىرلايدىغان، «داموللا» قالپىقىنى تەخەللۇس قىلىۋېلىپ قاچان قارىسا ئىدراك سىغىمىغا پاتمايدىغان تېمىلارغا بۇرۇنىنى تىقىپ ئۆزىنى بازارغا سالمىسا ئولتۇرالمايدىغان پۈتۈك بۇرۇنلۇق تىپلارنىڭ كاپشىشلىرىمۇ بازارنى قاينىتىش قەستىدە كېتىۋاتقاندەك. بۇنداق چاغلاردا ھەقنى دېيىش، دېگەندىمۇ ئۆزى شاھىت بولغانلىرى ئاساسىدا شاھىدلىق رولىنى جارى قىلدۇرۇش ب بىر مەسئۇلىيەت ۋە پەزىلەتتۇر. سىستېمىلىق ئىلىم ئېلىش قانداق بولىدۇ، ئىلمىي پوزىتسىيە قانداق بولىدۇ، ئىختىلاپلارغا قانداق مۇئامىلە قىلىنىدۇ، قاتارلىق نۇقتىلاردا ئەمەلىي خىزمەتلىرى بىلەن ئۆرنەك بولغان تەتقىقاتچى ئالىمنىڭ ئىككى ئېغىز سۆزىنىڭ ۋەزنى شەرقىي تۈركىستاننىڭ مىڭ يىللىق ساغلام ئىسلامىي ئەنئەنىسىگە قىلچە ۋەكىللىك قىلالمىغاندىن تاشقىرى سىرتتىن ئىمپورت قىلىپ ئۆزلەشتۈرۈۋالغان يېنى ئەسىر خاۋارىجلىقىغا تۆر ئىزدەپ، تۈركىستان ئىسلام مەپكۇرىسىگە قارشى ئېقىندا مۇقام توۋلاپ يۈرۈۋاتقان، تا ھازىرغىچە رەڭ تۈزۈپ بولالمىغان، دەۋا باھانىسى بىلەن ئۆلىمالىققا سۇقۇنۇپ كىرىۋالغان قاتمال زېھنىيەتلىك تومپاي موللىلارنىڭ ۋالاقلىشىدىن قاتمۇقات ئۈستۈن تۇرىدۇ. دەۋرىمىزدە يېتىشكەن فىقھىشۇناس دوكتور ئابدۇلئەزىز رەھمەتۇللاھنىڭ مۇجتەھىد ئالىم ئىمام ئەلقەرداۋىي ھەققىدىكى ئىغۋالارغا قارشى مەزمۇت ئىنكاس بىلدۈرۈشى ۋە بۇ ھەقتىكى شاھىتلىق بايانلىرى مەزكۇر نۇقتىنى يارقىنلاشتۇرغۇچى ئۆرنەكلەردىندۇر.\n\n## ئويغاقلار دۇنياسىدا − بۇرھان (مۆئمىنلەر قېرىنداشتۇر غا)\nۋەئەلەيكۇم ئەسسالام، ئالدى بىلەن شۇنى ئايدىڭلاشتۇرۇۋالماق كېرەك. ئالەم بىنا بولغاندىن بېرى ھېچبىر ۋاقىت خاتا سوئالنىڭ توغرا جاۋابى چىققان ئەمەس. ئىمام قەرداۋىي مەن دېگەندەك بولغانلىقى ئۈچۈن مۇشۇنداق تەرىپلىدىم. نېمىشقا ئۇيغۇرنىڭ ئاۋازى بولمايدۇ، دېسىڭىز قولىدا قەلەم، ھوقۇق بار چاغدا خەۋەردار بولغىنىچە بىز ھەققىمىزدە سۆزلەپ تۇردى. قولىدا ھوقۇق بار چاغدا، بۈگۈنكى دەۋاچى تىپلارنىڭ كۆپى ئاتالمىش ئاپتونوم رايون ۋە ئۇنىڭ نەيرەڭۋاز ئىستىخباراتچىلىرىنىڭ ساختا تەشۋىقاتلىرىغا مىراب بولۇپ ياشاۋاتقان زامانلاردا ئۇيغۇرنىڭ كۆرۈۋاتقان زۇلۇملىرى مەسىلىسىدە ھەيئەتلەرنى تەشكىللەك، يىغىنلارنى ئۇيۇشتۇرۇپ زۇلۇمغا قارشى ئاۋاز چىقىرىپ تۇرغان. بىزنىڭ بۈگۈنكى ئۆلىما قالپىقىنى كىيىپ ياشاۋاتقان تىپلار ۋەتەن ئىچىدە بىر - بىرىنىڭ داستىخىنىدىكى پوشكاللارنىڭ ئاز كۆپلۈكى، ئۇرۇق - سېمىزلىكىنى دەڭسىشىپ سىياسىي تەقدىرى غېمىدە يوق يۈرۈۋاتقان زامانلاردا، ئىسلام دۇنياسىدا كېزىپ يۈرگەن ۋە ئۇيغۇرلارنى «ئاز سانلىق مىللەت» دەپ تۇرۇپ سۆزلىنىدىغان جۆيلۈشلەرنى ئەيىبلەپ بۇ خۇسۇستا تەنقىدىي كۆز قاراشلىرىنى بايان قىلغان. ئۇنىۋېرستېتلاردا دەرسلىرىدە توختىلىپ ماڭغان. ھەتتا قايسى كۈنلىرى ئۇيغۇرنىڭ سىياسىي رەھبىرىمەن، دەۋاتقان كىشىلەرنىڭ باشچىلىقىدا دۇنيا بىلىپ كەتكەن «ئۇيغۇرلار ئىرقىي قىرغىنچىلىق ياشاۋاتىدۇ»، دېيىلىۋاتقان خەلقنىڭ داد - پەريادىنى ئاڭلاتقىلى شۇنچە ئامانلىق خادىملىرىنىڭ توسقۇنلۇقىغا قارىماي بارغىنىدا، ئۇۋۇسىغا كىرىۋېلىپ مىللەتنىڭ ئالدىغا چىقىشقا جۈرئەت قىلالمىغان ئاتالمىش خەلقئارالىق ئىسلام بىرلىكى تەشكىلاتلىرىنى بۇندىن ئون نەچچە يىل ئاۋۋال ئۇيغۇرلار ئۈچۈن ھەرىكەتلىنىشكە كۆندۈرۈپ يىغىن ئېچنشقا سەپەرۋەرلىك قىلغان. شۇ كۈنلەردە يىغىلىشقا بىر كۈن قالغاندا ئاتالمىش تەشكىلات خۇددى بۈگۈنكىگە ئوخشاشلا ئاۋاز چىقىرىشتىن باش تارتىپ تۇرۇۋالغان. تېلېفۇن قىلسا ئالغىلى ئۇنىماي يېتىۋالغان. بۈگۈن بىزنىڭ قىرىق نەچچە يىللىق سىياسەتچىلىرىمىز كار كەلمىسىمۇ مېڭىۋاتقان يولنى ئون يىل ئاۋۋال مېڭىپ مۇسۇلمان دۇنياسىنىڭ بېشىغا مۇسەللەت بولۇۋالغان دىن نامىدىكى قۇرۇملارنىڭ قانچىلىك تۇتامى بارلىقىنى كۆرۈپ ئەپسۇسلىنىشلىرىنى ئېيتقان. بۇنىڭ بىلەن بولدى قىلماي ئۆز ئالدىغا چاقىرىق ئېلان قىلىپ، مەخسۇس پائالىيەتلەردە ئۇيغۇرلار ھەققىدە توختىلىپ تۇرغان. تور بەتلىرىدە، دۇنيا ئىسلام ئالىملىرى بىرلىكىنىڭ تور سەھىپىلىردە بۇنى كۆرەلەيسىز. 90 ياشتىن ئېشىپ قالغان ھالدىمۇ بىزگە دۇئا قىلىشنى ئۇنتۇمىغان، قۇرۇم قولدىن كەتكەندە، تەشۋىقات سۇپىلىرى ئۆز قولىدا بولۇپ ئۇچۇر - خەۋەرلەرنى، كۈن تەرتىپلەرنى تولۇق بىلىپ بولالمىغان، كىرىزىسلارنىڭ كۆپلۈكىدىن يېتىشىپ بولۇش مۇمكىنسىزلىشىۋاتقان، كېسەل تارتىپ چەكلىك خەۋەرلەردىن باشقىلىرى بىلەن ئۇچرىشىش تەس بولغاندا، نېمە ئۈچۈن ئۇيغۇرلارنىڭ ئاۋازى بولمايدۇ، دەپ سوئال سوراش بەكلا نادانلارچە، بىلىپ تۇرۇپ سورالغاندا نومۇسسىزچە بولۇشى مۇمكىن. نېمە ئۈچۈن ئۇيغۇرلارنىڭ ئاۋازى بولمايدۇ، دېگەن سوئالىنىڭ جاۋابىنى تولدۇرۇش تېخىچە ئۆز ئىچىمىزدىن، ئۆز مىللىتىمىزدىن، ئۆز ئىرقىمىزدىن تۆرەلگەن ئۇقۇمۇشلۇقلارغا يېتىشمەيۋاتقاندا، سوراش ئۈچۈنمۇ خېلى ئەتراپلىق نادان بولۇش لازىم بولسا كېرەك. بىز ئۆزىمىزنىڭ مۇستەملىكە تارىخىمىزنى توغرا ئاڭلىتالايدىغان بولغاندا، ئىندىجىنىس ماركىسىنى تاقاشتىن نومۇس قىلىدىغان سىياسەتچىلەر ئىش بېشىدا تولۇق ئاكتىپلىنالىغاندا ئاندىن يۇقىرىقىدەك سوئاللارنى ئىسلام دۇنياسغا ياكى يەنە بىر يەرگە نېمىشقا پالانچى مەشھۇر ياكى نوپۇزلۇق ئادەم بىزنىڭ ئاۋازىمىز بولمايدۇ، دېگەن سوئالنى تاشلىساقمۇ كېچىكمەيمىز. سوئال ئەگەردە «نېمىشقا بىز ئۈچۈن سۆزلىمىدى؟» بولۇپ قالسا، بۇنىڭ جاۋابى يۇقىرىقىدەك.\nئەگەر بىر تۈركۈم ئەجداد ئۇرۇقىنى تۈكباش شىمپەنزىنىڭ نەسەبىدىن ئىزدەيدىغان تىپلارنىڭ بەس - بەستە تارقىتىشىۋاتقان تۇتۇرۇقسىز گەپلىرىنى، ئىمام قەرداۋىي خىتاي زىيارىتىدە سۆزلىگەن ۋىدىيوسىنى، مۇنداقچە ئېيتقاندا، ئاتالمىش شىنجاڭ تەۋەسىدىكى كادىر تەرجىمانلارنىڭ قولى ئارقىلىق بۇرمىلاپ تەرجىمە قىلدۇرۇپ تورغا قويۇۋەتكەن ۋىدىيوسىدىن ئەتكەسچىلىك ئۇسلۇبىدا پايدىلىنىپ ئالىمغا ھاقارەت ۋە ئادىمىيلىكتىن چىققان ئىنكاسلىىرنى كۆرۈپ يۇقىرىقىدەك سوئال تۇغۇلغان بولسا، دېمەك بۇ يەردە قازانغىنى ئاشۇ تۈكباشلارنىڭ غەۋغاسىنىڭ چىقىشىنى كۈتۈۋاتقان، مىللەتنىڭ ھەر تۈرلۈك سەرخىللىرىدىن ئاۋاملىرىغىچە ھۆرمەت نەزىرىدە قاراۋاتقان پېشۋا ئۈستىدىن زەھەرخەندە پىلان تۈزگەن خىتاينىڭ ئۆزى، غەلىبە قىلغىنى خىتاينىڭ يىللار ئاۋۋال قىلغان مادىئىن چەيناچە تەشۋىقاتىنىڭ مېۋىسى بولىدۇ، خالاس.\n\n## ئويغاقلار دۇنياسىدا − بۇرھان\nقىزىم ساڭا ئېيتاي، كېلىنىم سەن ئاڭلا تەرزى ئىدى. شۇڭا جاۋابتا 《ئەگەر》 قوشۇمچىسى قوشۇلغان. سوئالنى سىز سورىغان بولسىڭىزمۇ نەپ ئالىدىغانلار يەنىلا كۆپچىلىك. شۇ نۇقتىدىن توغرا چۈشىنىپ تۇرغايسىز. تېگىپ كەتكەن جايلار بولسا كۆڭلىڭىزگە ئالمىغايسىز.\n\n## ئويغاقلار دۇنياسىدا − بۇرھان (Ihsan Xukran غا)\nسىزگە تەۋسىيەم، ئىشلەتكەن گەپ - سۆزىڭىزنى تاللاپ، دىققەتلىك ئىشلىتىشكە ئادەتلىنىڭ. كېلىۋاتقان خاپىلىقنىڭ تولىسى ئالدى بىلەن ئۆزىنىڭ مەنپەئەتىنى ئويلىغاندىن كېلىۋاتىدۇ. ئۆزىنىڭ ئەمەس، شەرقىي تۈركىستاننىڭ، شەرقىي تۈركىستان خەلقىنىڭ مەنپەئەتىنى ئويلىشى لازىم. بەلكىم نىيىتىڭىز توغرىدۇ، لېكىن توغرا ئىپادىلىيەلمىسىڭىز ياخشى نىيىتىڭىز تىلىڭىزغا چىقماي تۇرغىنى ئەۋزەل. بۇ زاماندىكى سىياسەتتە ياخشى نىيەت ھېچنىمىگە ھېساب. سۆز ۋە ھەرىكەت ئاساس. دىققەت قىلارسىز.\n\n## ئويغاقلار دۇنياسىدا − بۇرھان (ئابدۇلئەھەد ئودۇن غا)\nۋەئەلەيكۇم ئەسسالام 《خۇشخۇي يىگىت》 ئابدۇلئەھەد ئودۇن! ئالدى بىلەن يا ئوقۇمۇشلۇق بىرىگە ياراشتۇرغىلى ياكى ئوچۇق - يورۇق جامالىڭىزغا ئۇدۇل كەلتۈرگىلى بولمايدىغان قىرتاق تىلەكلىرىڭىزگە ھەشقاللا! ئېيتقىنىڭىزدەك ياخشىلىققا ۋەسىيلە بولغاي!\n\nگەرچە سىزمۇ مۇشۇ سەھىپىمىزدىكى بىر تۈركۈم تىكىشى يوق تىپلاردەك دەيدىغاننى دەپ - دەپ، كېيىن ئۆزىگە ئۆزى پۇشايمان يەپ قاچىدىغان، قاچقاندىمۇ ئىنكاسىنى يۇيۇۋالىدىغان كۆپ چېكىتلىك تىپلاردىن ئىكەنلىكىڭىزنى بازارغا سالغان بولسىڭىزمۇ، ئاتقان شىلتىڭىڭىزنىڭ قانداق جاۋابقا تېگىشلىكلىكىنى بىلىپ قېلىش ھەققىڭىز بار. ھەققىڭىز ئەخلەتكە راۋان بولماستا قىززىغىدا سوقۇۋەتكەيسىز. ئەمسە قۇلىقىڭىزنى دىڭ تۇتۇڭ:\n\n1. قارىغاندا يازمىنى ھاپىلا - شاپىلالا قىزىق سۇيۇقئاش ئىچكەن پەدىسىدە ئوقۇپ، چىققان تەرنى سەھىپىگە چاچرىتىشقا كىرگەندەك تۇرىسىز. سىز بۇ يازمىنى مەسىلىنىڭ جىددىيىتىگە جىددىي قارىغۇچى سۈپىتىدە يېزىلغانلىقىنى پەرق قىلغىنىڭىزدا، يازمىدىن بۈگۈنكى سىياسىي كىرىزىسنىڭ سىز تەسۋىرلەۋاتقاندەك «تەشكىلات ياكى پائالىيەتلەر بولسۇن ئۆزى بىلەن پەدىگە» يول تېپىۋاتقان كۆرۈنۈشنى بېرىۋەرسە بولمايدىغانلىقىنى نەزەردە تۇتۇپ يېزىلغانلىقىنى پەرق قغان بولاتتىڭىز. ئەگەر سىز پەرق قىلىپ تۇرۇپ دەۋاتقان بولسىڭىز بۇ سىزنىڭ يىللاردىن تەكرار ۋە تەكرار خەلقنىڭ كۆزىگە سوقۇلۇۋاتقان ئاتالمىش ئۆزى بىلەن پەدىنىڭ قانداقلىقىنى بىلىپ تۇرۇپ خۇپسەن بولۇۋالغانلىقىڭىزنى كۆرسىتىدۇ. يازمىنى بىرىلىرى ئۈچۈن قىزىرىپ، بىرىلىرى ئۈچۈن ئاقىرىدىغانلارنىڭ زېھنىيىتىدە ئەمەس، خالىس خادىم سۈپەتتە ئەستايىدىل ئوقۇپ چىقىشىڭىزنى، يۈزەكىچە گۈدەك گەپلەرگە زورۇقۇشتا تەمكىن بولۇشىڭىزنى تەۋسىيە قىلىمەن.\n\n2. ھەل قىلىش چارىلىرى ئوتتۇرىغا قويۇلدى ۋە قويۇلۇۋاتىدۇ. يازمىنى ھەل بولمايۋاتقان ئىشنىڭ ھەل قىلىنىشى ھەققىدىكى مۇراجىئەت ۋە تاپا - تەنە خېتى چاغلاپ قالغان بولسىڭىز راستتىنلا چېكىنىپسىز. دۆشكەلەش دەۋالغىنىڭىزمۇ غەلىتە. بۇمۇ ھېلىقى سىزنىڭ دەرنەكنىڭ ئايغاقچىلىقىنى قىلىدىغان ئۇششۇق بالىلانىڭ چاپانچىلىق قىلغىلى كىرىپ كىيدۈرىدىغان قالپاقلىرىدىن پەرقى يوق گۇپپاڭچىلىق ئىبارىلىرىدىن ئىكەن. يازمىدا نېمە دېيىلگەنلىكىنى، نېمە قىلىش كېرەكلىكى ھەققىدە ئاقىلغا ئىشارەت تەرزىدىكى بايانلارنى نەزەردىن ساقىت قىلىپ تۇرۇپ «قىلىدىغان ئىشىمىزنى دەپ بەر» دەپ چۈشسىڭىز دەيدىغان چىرايلىق گەپ: سىياسەت تېمىلىرىغا، سىياسىي ئوبزورلارغا ئاقساقاللىق قىلماي بېرىپ چېيىڭىزنى توشۇڭ، بولىدۇ. شەرقىي تۈركىستان مەسىلىسىدە، بولۇپمۇ سىياسىي كىرىزىسلىرىدا سىياسەت سېپىدىكىلەرنىڭ ئىشارەتتىن بېشارەت ئالالايدىغان بەسىيرەت، فەھم - پاراسەت ئورنىغا، جۇۋالدۇرۇز تىق، ئاندىن ۋاي جان دەي دەيدىغان تىپلارنىڭ ئىش بېشىغا چىقىپ قېلىشىدىن ئۆتە بەختسىزلىك بولمايدۇ. ھەممە ئۆز ئىشىنى چاغلاپ ۋە جايلاپ قىلىشنى بىلىشى لازىم.\n\n3. مەزكۇر يازما تەشكىلات نامىغا خوپ كېلىدىغانلارغا قارىتىلغان. قانداقتۇر سىز پايپېتەكچىلىكىنى قىلىۋاتقان، ۋىۋىسكىسىنى سوتسىيال دەرنەكتىن ئېلىپ سىياسىي ھەرىكەت قىلغۇچى تۈس بېرىپ ئۆتۈۋاتقان دەرنەكچى توپلارغا قارىتىلغان ئەمەس. ئۇنداقلار ھەققىدە تېخى ئالدىرىماي كېلىمىز. يازمىدا سىز دەۋالغاندەك، سىيىپ، چىچىش ھەققىدە گەپمۇ بولۇنغىنى يوق، ئەمما بولۇنغان كۈنىسى بىرىنچى بولۇپ تەنقىد ئوبيېكتىمىز بۈگۈنكىدەك مىللەت «بىزنى قۇتقۇزۇۋېلىڭلار!» دەۋاتقان چاغدا دەۋا قىلىۋاتقان قوشۇن بىلەن بىر سەپ ۋە بىر ئۈستەلدە بولالمىغاندىن سىرت ۋەتەن - مىللەتنىڭ ھال - ئەھۋالىنى، يەنى نۇھنىڭ كېمىسىىدىكى ھەقىقىي ياپەس زۇررىياتلىرىنىڭ پىغانلىرى بىلەن دەردلەنمەكتە يوق، كەنئان زېھنىيىتى بويىچە پائالىيەت قىلىۋاتقان قوش ماكانلىق تىپلار بولغۇسى. شۇ چاغدا كىرىپ قاخشىسىڭىزمۇ ئۈلگۈرگىدەك تېمىلار بۈگۈننىڭ كىرىزىسى پەسەيگەندە نۆۋىتىنى كۈتۈپ تۇرۇپتۇ. شۇ چاغدا گەپ بولسا قىلاسىز.\n\n4. كىرىزىسمۇ، تەكلىپمۇ، نېمە قىلىشنىڭ ئەۋلا بولىدىغانلىقىمۇ يازمىدا بار. بۇنى سىزنىڭ چۈشىنەلمەي كەتكىنىڭىز ئەتەيلىكتىنمۇ ياكى ساددىلىقتىنمۇ بىلىپ بولمىدى. ئۆز نۆۋىتىدە تەكلىپ-پىكىر دېگەن ئۆز ئەھلىگە ۋە تېگىشلىكلەرگە بېرىلىدىغان نەرسە. ئۆز ئىشىنى قىلىۋاتقانلار قاخشىمايدۇ، بەھرىلەيدۇ ياكى بەھرىلىنىدۇ ۋەياكى يولىنىڭ توغرىلىقىنى قۇۋۋەتلەيدىغان پىكىرلەرنىڭ بولۇۋاتقانلىقىدىن خۇرسەن بولىدۇ. ئەكسىچە تەكلىپ بېرىلىشىدىن بىئارام بولىدىغان، نېمە پوق يېيىشىدىن قەتئىينەزەر بىرىنىڭ كېلىپ ما پوقنى يېمەيدىغان ئىشتى دەپ قېلىشىغا چىدىمايدىغان تىپلار ئەسلىدىنلا نېمە قىلىشنى بىلمەيدىغان، پەقەتلا بىر ئىشلار قىلىنسىلا ئۇنى سىياسىي تۈس بېرىپ تەشۋىق قىلىش بىلەن ئۆز ئۆزىنى تەسەللى قىلىپ ئۆتىدىغان گول تىپلارلار بىئارام بولىدۇ. نامازنى تامغا ئۈسسۈپ ئوقۇغىلى، ھەجنى تۈگمەن ئەتراپىنى تاۋاپ قىلىپ ھاجى بولغىلى بولمايدىغانلىقىنى بىلىپ تۇرۇپ تامغا ئۈسمىسە ئىبادەت قىلغاندەك، تۈگمەننى ئايلانمىسا تاۋاپ قىلغاندەك بولمايدىغان قاتمال زېھىنىيەتلىكلەرگە بېرىلىدىغان تەكلىپ بىرلا، ئۇ بولسىمۇ: مىللەتنىڭ كۆزىدىن يوقال! ئەگەر سىز «پىكىر - تەكلىپ بېرىلىپ قوبۇل قىلمىغاندا ئاندىن گەپ قىلساڭ بولمىدىمۇ، دېسىڭىز، جاۋاب شۇ: ئۇيغۇرچە دەرنەكچىلىك «كۈلتۈرى»گە خۇش كېلپسىز!\n\n5. سىز ۋە سىزگە ئوخشاش تىپتىكىلەر، بولۇپمۇ ئوقۇمۇشلۇقلار سېپىدىن تىجارەت مەيدانىدا چېنىققان، تىجارەت ئاقمىغاندا ئۆزۈڭلارمۇ كونكرېت ئاڭقىرىپ بولالمايدىغان «ئارىسىغا ئۇلارنىڭ دوستلىرى كۆرۈنۈپ ئىچىدىن ئىسلاھات قىلىش» خام - خىيالىنى سۈرۈب سىياسەت سېپىگە قىستىلىپ كىرىپ ياشاۋاتقانلاردىكى ئورتاقلىق ھەمىشە ئىسلاھاتنى شىنجاڭچە ئالاھىدىلىككە ئىگە قىلىشقا تۆھپە قوشۇش بولۇۋاتقانلىقى، بولسا كېرەك. بۇنىڭ مەنتىقىسى شۇ: ئاۋۋال ئىسلاھات شوئارى كۆتۈرىسەن، ئارقىدىن ئۇلارچە ئىسلاھاتنى ئەمەلىيلەشتۈرۈش ئۈچۈن جان تىكىپ ئىشلەيسەن. مانا بۇ سىز ۋە سەپداشلىرىڭىز ياشاۋاتقان ھەمدە ئىنكاسىڭىزدا ماڭا دىيەسلىتىپ باققان «ئىسلاھات» سالاچىلىقىنىڭ تەقدىرى. دېمىسىمۇ بۇ رېئاللىقلار بىرقانچە يىلدىنقى پائالىيەتلەردىن كۆرۈنۈپ تۇرمامدۇ؟ ئەيىب كۆرەلمىگەندە ئەمەس، كۆرگىلى ئۇنىمىغاندا. ئەپسۇس، يازغان ئىنكاسىڭىزنىڭ ئەلپازىدىنمۇ سىزچە ئىسلاھاتنىڭ ئاتالمىش نۇھنىڭ كېمىسىگە يەلكەنلىرىنى لەپىلدىتىشكە يارايدىغان ئارقان - شوينىلارغا ئايلىنىپ كەتكەنلىكى، بۇزۇق كومپاسنىڭ كۆرسەتكەن يۆنىلىشىگە بەجانىدىل پالاق ئۇرۇپ بېرىۋاتقان ھەھدەمچى تەڭكەشچىلەرگە ئايلىنىپ كەتكەنلىكى مەلۇم بولۇپ تۇرۇپتۇ. تەۋسىيەم سىز يەنىلا چېنىقىڭ، كۆزىتىڭ! كەڭ كۆزىتەلمىسىڭىز ئاقساقاللىق قىلىشتىنمۇ بولسا ئۆزىڭىزنى تارتىپ تۇرۇشنى بىلسىڭىز «غوجىسىنى خۇش قىلغۇسى كەپتۇ» تۈسى بېرىپ قويغاندىن مىڭ ياخشى بولغۇسى.\n\n## ئويغاقلار دۇنياسىدا − بۇرھان\nقىسقىچە تەۋسىيە: سەھىپىدىكى تېمىلارنىڭ مەزمۇن - مۇھتەۋاسىنى كېڭەيتىشكە ياكى مۇھاكىمە قىلىشقا يارىماستىن شەخىسنىڭ فىزىيولوگىيەسىنى چىشلەپ تارتىشقا ياتىدىغان، ياكى ئۆز ئورنىدا چىقىرىشقا تېگىشلىك قورساق كۆپۈكلىرىنى چىقىرىۋېلىشنى پۇرسەتتەك كۆرۈپ يېزىلغان ئىنكاسلار بايقالسا ئۆچۈرۈلىدۇ. سۈپەتلىك، ساپالىق پىكىر قىلىش تەۋسىيە قىلىنىدۇ.\n\n## ئويغاقلار دۇنياسىدا − بۇرھان (Abds Erdem غا)\nجاۋاب:\nبىرىنچى، مەن يالقۇن روزى ئەمەس.\nئىككىنچى، يالقۇن روزى يازغان شارائىت، ماكان ۋە زامان پەرقىنى، قەيەرگە يېزىپ ئېلان قىلىشى ۋە قانداق تۈردىكىلەرگە قانداق خىتاب قىلىش كېرەكلىكىنى دەڭسەپ تۇرۇپ قىلىدۇ. بۇ پەرقنى ئايرىيالمىسىڭىز تەنقىدنى چۈشىنىپ ئوقۇشىڭىزغا بىر پۇتلىكاشاڭنى ھەمراھ قىلىۋېلىشتىن ساقلىنالمايسىز.\nئۈچىنچى، ماختىشىدىغانلار ماختاشسا بولىدۇ. ئەسلىدىنلا يىغىنلاردا، ھەر سۆز باشلانغاندا، سورۇن ئۇيۇشتۇرۇلغاندا، گەپ - سۆز، پاراڭلار ماختىشىش بىلەن ئۆتۈۋاتمامدۇ.\nتۆتىنچى، ئوبزور ۋە تەنقىدلەردە ماختاش گېپىگە كەلسەك، ماختاش ئەسلىدىن ئىلىم ۋە قەلەم ئەربابلىرىنىڭ قىلىدىغان ئىشى ئەمەس. خاراكتېرىدە دەز بار كىشىلەردە ئۇچرايدىغان ئىشتۇر. يالقۇن روزىنىڭ ئوبزورلىرىدىمۇ ماختاش تەڭ بار دېگەن گەپمۇ لىللاھ بولمىغان. ئوبزورچى ماختىمايدۇ، بەلكى تەقدىرلەيدۇ ياكى ئىجابىي باھا بېرىدۇ، مۇئەييەنلەشتۈرىدۇ. بۇ ماختاش تۈرىگە كىرىدىغان ئىش ئەمەس.\nبەشىنچى، بىراۋنىڭ مەجبۇرىيىتىنى ئورۇندىشى ماختاشقا ھەقلىقلىقىنى كۆرسەتمەيدۇ. سەھىپىڭىزگە قارىسام سىز دىنىي ئىلىملەر بىلەن ئالاقىسى باردەك كۆرۈنىسىز. شۇڭا سىزگە يېقىن تىلدا مەسىلىنى ئاڭلىتاي. ئۇسۇلۇل فىقھى ئىلمىنى ئاچسىڭىز، مۇستەھەب دەيدىغان ئۇقۇمنىڭ تەبىرى بار: مەسىلەن، مۇستەھەب دېگەن ئۇقۇمنى ئېلىپ ئېيتساق، پەرزنى ئادا قىلغاندىن كېيىن كىشى ئۆز ئىختىيارلىقى ۋە ھۆر تاللىشى بىلەن ئادا قىلسا بولىدىغان ئەمەل بولۇپ، «قىلغۇچى ماختىلىدۇ» دېيىلگەن. پەرزگە بېرىلگەن تەبىرلەرنىڭ ھېچ يېرىدە ماختىلىدۇ ياكى سۆكۈلىدۇ دەپ تەبىر يوق. خۇددى شۇنىڭغا ئوخشاش بۈگۈنكى كىرىزىستا مەجبۇرىيىتىنى ئورۇندغانلارنىڭ بىرىنىڭ ماختىشىنى كۈتۈشىمۇ، بىرىلىرىنىڭ ماختىشىنى تەرغىب قىلىشمۇ ئەسلىدىن ناتوغرا بولغان، ئەخلاققا زىت بىر ئىش. ھەر ئىش ماقامغا قويۇلمىغان زاماننى ئارزۇلاۋەرگىنىمىز، ماھىيەتتە قىيامىتىمىزنى تىلەۋاتقانىمىزدۇر.\nئالتىنچى، مەدھىيەسىراش ياكى غەپلەت دەۋرىدە مەدھىيە ئارزۇلاش ئىنساننى چىرىتىشتىن باشقىغا يارىمايدۇ. كىشىنىڭ كىشىگە قىلغان ماختىشى ئۇنى چىرىتقاندەك، ئىجتىمائىي ۋە سىياسىي ئاتموسفېرادا، يەنە كېلىپ ھەر يەر ماختاش، كۆرمەسكە سېلىش، ئويلانماسلىق، تەپەككۇر قىلماسلىق، قارىسىغا چاۋاك چېلىش نورماللاشقان بىر توپلۇمدا ماختاش ئارىلاشتۇرۇشقا زورۇقۇش تەڭكەشچىلىك ياكى ئۆزىنى پەرقلىق كۆرسىتىشتەك كۆز - كۆزچىلىك خاھىشىنى ئەكس ئەتتۈرۈپ قويىدۇ. دىن ساھەسى بىلەن مۇناسىۋەتلىكلىكىڭىزنى كۆزدە تۇتۇپ ماختاش ھەققىدە كۈنىمىز ئۈچۈن مۇنۇ ھەدىسلەرنىڭ نە قەدەر زۆرۈر بولۇۋاتقانلىقىنى ئەسلىتەي: مۇسلىم رىۋايەت قىلغان بىر ھەدىستە بىر كۈنى پەيغەمبەر ئەلەيھىسسالام ھۇزۇرىدا مەلۇم بىر ساھابىنىڭ يەنە بىر ساھابىنى ماختىغانلىقى بىلىنىدۇ. بۇنى ئاڭلىغان پەيغەمبەر دەرھال ئىپادە بىلدۈرۈپ تۈزەتمە بېرىپ ئۈچ قېتىم: «ھەي ئىسىت، سەن ئۇنى ماختايمەن دەپ بوينىنى سۇندۇرۇۋېتىدىغان بولدۇڭ» دەپ كايىيدۇ. بۇخارىي رىۋايەت قىلغان يەنە بىر ھەدىستە پەيغەمبەر ئەلەيھىسسالام: «ئاراڭلاردا ماختاشقىلا تۇرىدىغانلارنى كۆرسەڭلا چىرايىغا توپا چېچىۋېتىڭلار» دەيدۇ. يىللاپ تەكرار ۋە تەكرار داۋاملىشىۋاتقان بىنورماللىقلارغا قول قۇۋۇشتۇرۇشلار، گەپ - سۆزدە كېتىپ قالسا تۈزىتىپ قويۇشقىمۇ ئەسقاتمايدىغان سەپداشلىقلار، يىغىن - يىغىنلاردىكى ھېسسىي گەپلەرگە قارىسىغا چاۋاك چېلىپ تاماشىبىنلىق قىلىشلارنىڭ ھەممىسى ماھىيەتتە ئەھلى ئىسلام ئارىسىدا كۆرۈلسە بولمايدىغان سەلبىيلىكلەردۇر. بۇ مەنىدىن تەنقىد پەيغەمبەر بۇيرىغان «توپا چېچىش»نىڭ بىر تۈرى دېيىشكە بولىدۇ. ھالىمىز بۇرۇنمۇ، ھازىرمۇ شۇ: ھېچكىم «ماختاش» تىپىدىكى ئىشلارنىڭ بىھۇدە ياكى ئورۇنسىزلىقىغا دىققەت قىلمايدۇ، ئەمما پەيغەمبەر تەلىماتىغا ئەمەل قىلاي دەۋاتقانلار چىقسا، نېمىشقا ماختاش ئارىلاشتۇرمايسەن؟ دەپ چاپلىشىدىغانلار، نېمىشقا ئۇنداق قىلمايسىز، نېمىشقا بۇنىڭدەك قىلمايسىز، دەپ ئىش ئۆگىتىدىغان پىركالانلار، ئاقساقاللىق، شىلتىڭچىلار ھەر تەرەپتىن يېغىپ كېتىدۇ. ئەلۋەتتە دېيىلىۋاتقان بۇ گەپلەر سىزنى شۇنداق قىلىۋاتىسەن، دېگەنلىكتىنمۇ ئەمەس. سوئالىڭىز تۈزلا سورالغان بولسىمۇ، جاۋاب بەزى ئاچچىق رېئاللىقلارنىمۇ ئىپادىلىمەستىن تامام بولمايدىغان بولغاچ دېيىشكە توغرا كەلدى. توغرا چۈشىنىپ ئۆزىڭىزگە تېگىشلىك جاۋابنى سۈزۈپ ئېلىۋالالايسىز دېگەن ئۈمىدتىمەن. خەير.\n\n## ئويغاقلار دۇنياسىدا − بۇرھان\nپەرزلەر جايى جۈدە ئادا تاپماي كېتىۋاتقاندا مۇستەھەبلەرنى باھالاپ، مەخسۇس يېزىپ يۈرگىدەك چول چىقسا يازار ئىدىم، چول يوق. چول ئىزدەشمۇ پەرز ئەمەس، شۇڭا بولسا كېرەك. پەرزلەر ئىچىدە يوقمۇ، دېسىڭىز قىلىنىۋاتقانلار پەرزنى ئادا قىلىش يولىدىكى ۋاسىتىلەر بار، ئەلۋەتتە. ئەمما تۇتامغا چىققۇدەكتىن دېسىڭىز يېزىپ مۇئەييەنلەشتۈرۈشكە تېگىشلىك دەپ قارىغانلىرىمنى قەلەمگە ئېلىپ تۇرۇۋاتىمەن. كىرىزىس ۋە مەسىلىلەر دۆۋىلىشىپ نۆۋەت كۈتۈۋاتقاندەك كۆپىيپپ بېرىۋاتقاچ يېزىلىۋاتقان نەرسىلەر ئوقۇرمەندە زادى يوقمىدۇ دېگۈزۈۋاتقان بولۇشىمۇ مۇمكىن. دەرۋەقە شۇنداق تۇيغۇ بولۇشىمۇ نۇرمال. لېكىن ئومۇم ئەسەرلىرىم بىلەن ئۇچراشسىڭىز تالاي ئىجابىي باھالار بېرىلگەن نۇقتىلارنى يالقۇن روزى ئەسەرلىرىدە ئۇچرىغاندەك ئۇچرىتالايسىز، دەپ ئويلايمەن.\n\n## ئويغاقلار دۇنياسىدا − بۇرھان (قاراقاش ئوغلى ۋە ئەبۇسەئىد كارۋان غا)\nيۇقىرىدىكى «قاراقاش ئوغلى» ۋە «ئەبۇسەئىد كارۋان» ئىسىملىك قاسچى ۋە شۇنىڭسىمان پاسچىلارغا:\nسىلەرگە بېرىلىدىغان جاۋابنىڭ كۆپى « Abds Erdem» ئىسىملىك تورداشقا بېرىلگەن جاۋابتا دېيىلىپ بولدى. شۇ يەردىن ۋاقىت چىقىرىپ ئوقۇۋالساڭلار، ئۇزۇن كۆرسەڭلار ئوقۇماي مەھەللەڭلەردە ئويناشنى داۋاملاشتۇرۇپ تۇرساڭلارمۇ بولۇۋېرىدۇ. ئىخچام يازامدىم، ئۇزۇنمۇ، ئون غېرىچ يازامدىم بىر كاساڭمۇ ئۇ مەن بىلىدىغان ئىش. ئاقساقاللىق ياكى ئاتىكارچىلاردىن كاتىپ ياكى كاتىبە تاللىغىنىممۇ يوق. شۇنداقراق مەنسەپكە ئىشقا ئېلىپ قالسام گەپ بولسا قىلارسىلەر.\nپاسچىلىق ۋە قاسچىلىق قامچىلىنىۋاتقان سەھىپىگە كىرىپ بەك نومۇر كۆرسەتكىڭلار كېلىپ كەتكەن بولسىمۇ بېسىۋالغايسىلەر. ئاندىن ئاۋۇنىڭدەك چۈپەي، ھېسسىي، گەپ تاپالمىغاندا ياغلىما ئورنىدا ئىشلىتىدىغان چۈشەندۈرۈشلىرىڭلارنى چېكەڭلەرگە تېڭىپ تۇرغايسىلەر. ھەم تېمىلاردا ئىنكاستىكىدەك ئىسىملار تىلغا ئېلىنىپ يۈرگىنى يوق. بۇنداق ئادۋۇكاتلىقىنى قىلىۋاتقان زاتلىرىڭلارنىڭ يۈزىنى ئۇقۇپ ئۇقماي تۆكۈشكە ھەسسە قوشىدىغان ئىنكاسلار سىلەردىن ھالقىپ ئۇلارنىڭمۇ ئوبرازىغا تېخىمۇ شالتاق چاچرىتىپ قويۇشتىن ساقلىنالمايدۇ. شۇڭا ئاقلاشقىمۇ ياتماستىن ئۇدۇل ئاقلامچىلىققا ياتىدىغان ئىنكاسلارغا ئاز كىرىپ مەھەللەڭلەردە ئويناپ تۇرۇشساڭلارمۇ سىلىنى ھېچكىم قاسچى ۋە پاسچىكەن دېمەيدۇ. چۈنكى، بۇ بەشتاش بىلەن ئوشۇق ئويناش ئارىسىنى پەرق قىلالمايدىغانلارغا، شاكىچىكچە گەپ ساتىدىغانلارغا ئالدىراپ ئورۇن تەگمەيدىغانراق بىر سەھىپە.\n\n## ئويغاقلار دۇنياسىدا − بۇرھان (قاراقاش ئوغلى غا)\nھەقلىڭىزگە بارىكاللاھ شاكىچىك. گۆدەكلىكتە ئەقلىيەلەرنى پۇتىغا ماي قىلىپ سۈرۈۋالىدىغانلارمۇ، ماڭقىسىنى ئېيتىش ئۈچۈن قولياغلىق قىلىپ ئىشلىتىۋالىدىغانلارمۇ چىقىپ تۇرۇشى ئەلمىساقتىن بار ئىش. ئۇزاتمىدىم، خۇدايىمغا ئامانەت.\n\n### قاراقاش ئوغلى\nبۇرھان ئەپەندىم مۇمكىن بولسا مەزمۇننى سەل ئىخچاملاپ يازسىڭىز بۇپتىكەن، ئاساسى ماقاللىرىڭىزدا مۇشۇ مەسىلە ئېغىر، راستىنى دىسەم ماقالە تېمىسى جەلىپكار، ئەمما مەزمۇن خۇددى چۈگىلىتىپ تاشلىغاندەك مەنىسىز بىلنىپ قالىدۇ، گايىدا ئۇقۇپ بۇلالماي كىتىپ قالىمەن.\nمەقسەتكە كەلسەك ، ئاخىرقى بىر نەچچە ماقاللىرىڭىزدا سىستىمىلىق ھالدا كۈسەنى، ئۆلىمالار بىرلىكى ئاندىن ئۇغۇزخان تىلغا ئېلىنىپ ئۇلارنىڭ ئارتۇقچىلىقلىرىغا تىل تەككۈزمەي ئەكسىچە چوڭ كىچىك سەۋنلىكلىرىگە زىرىكمەي تەپسىلى كىردىڭىز.\nئەلۋەتتە ئۇلارمۇ سىز بىزگە ئوخشاش ئىنسان، خاتالىقىمۇ ئارتۇقچىلىقىمۇ بۇلىدۇ، ئۇنىڭ ئۈستىگە قەلەم تۇتماي ئەمەلى دۇنيادا ئەلەم تۇتقان كىشىلەرنىڭ سەۋەنلىكى بۇلىشى تەبىئى ئەھۋال، بويتاقنىڭ خۇتۇن تالاق قىلىشى ئاسان، ئۇمۇمەن ھېچقايسىمىز سىياسەتچى بۇلۇپ تۇغۇلغان ئەمەس، ھەممىسى ۋەتەن ئۈچۈن يولغا چىقىپ ئۈگەندى ھەم ئۈگىنىۋاتىدۇ.\nئۇغۇزخاننىڭ دىگەن سۈزىگە كەلسەك، ئۇ سىز شەرھىلەپ كەتكەندەك دەرىجىدە بولماستىن بەلكى چەتئەلدىكىلەرنىڭ مەسئۇلىتىنىڭ ئېغىرلىقى ھەم ھەربىر كىشىنىڭ سۈكۈتتە تۇرسا بولمايدىغانلىقى، ئۈزىنى بىردىن بىر ياشاۋاتقان ۋەتەنپەرۋەر كىشىدەك ئالدىغا چىپ ئىلگىرلىشى كىرەكلىكىنى كۆزدە تۇتۇپ دىگەن سۆز، بۇنىڭدىن سۆز مەناسى ئەمەس ئەھمىيەتنى ئالساق توغرا بۇلار، ئۇنىڭسىزمۇ ئۇغۇزخان ھەمىشەم بۇ مىللەتنىڭ ئەلمىساقتىن تارتىپ مەۋجۇت ئىكەنلىكى جۈملىدىن قىيامەتكىچە داۋاملىق مەۋجۇت بۇلۇپ ئۆز ئەركىنلىكى ۋە گۈزەل دىنى ئىتىقادى بىلەن ياشايدىغانلىقىنى ھەمدە شۇنىڭ ئۈچۈن زىرىكمەي تىرىكمەي كۈرەش قىلىدىغانلىقىنى نەچچە قېتىم ئەسكەرتىپ كەلگەن، شۇڭا سىز خاتا چۈشىنىۋالغان بۇ سۆزنى باشقىلارغىمۇ دورا قىلىپ ئېچۈرمەسلىكىڭىزنى ئارزۇ قىلىمەن، سالامەت بۇلۇڭ..\n\n### قاراقاش ئوغلى\nئويغاقلار دۇنياسىدا− بۇرھان كەچۈرۈڭ، تۇلىمۇ ئەپسۇس ..\nمەن سىزگە ئوخشاش ئېغىز بۇزىدىغان ئىشنى قىلىپ سىزنىڭ تەتۈر سەۋىيىڭىزگە چۈشەلمەيمەن، ئىلىملىك ئادەم قارشى پىكىرگە ئاچچىقلاپ تۈكۈرۈپ كەتمەيدۇ، ئاچچىقلاش نادانلارنىڭ ئىشى، سىز قانچىلىق ھەقلىق توغرا بۇلۇڭ يەنە بىر ئىھتىماللىقتا خاتالىرىڭىز چىقىدۇ، چۈنكى ئۇ بىر قاراش ئۇ بىر تەپەككۇر.\nسىزدە ئۈزىڭىزنىڭ پىكرىنى تېڭىشتىن باشقا قاراش يوق ئىكەن، ھە راس ئۈزىڭىز تېپىلماس گۈھەر دەپ ئويلاپ قالغاندەك قىلىسىز، سىزنىڭ بۇ ساپايىڭىز سۆزلەيدىغان شاتۇتىنىڭ ئۈزى ئىكەن.\nيېغىرىڭىزغا تىگىپ تىمپىراتۇرىڭىزنى يەتمىش گەز ئۆرلەتكىنىمدىن ئانچە خۇشال ئەمەسمەن، ئەمما مۇشۇ جاۋابىڭىز ئارقىلىق سىزنىڭ باشقىلارنى تىللاش ئەيىپلەش قۇڭىنى غاجاشتىن باشقا ئىش قىلالمايدىغانلىقىڭىزنى بىلىۋالدىم، سىز يەنە كىملەرنىڭدۇر قۇڭىنى غاجاشقا تەييارلىنىپ چىشىڭىزنى بۈلىگەچ تۇرۇڭ، بىز ئۆز ئىشىمىزنى قىلىپ ماڭغاچ تۇرايلى.. لىكىن ھەرھالەتتا ئاچچىقڭىزغا ھاي بىرىڭ بولمىسا قان بېسىمى بۇلۇپ قالىسىز، سىز ئۈزىڭىزنى ئويلىمىغان بىلەن مەن سىزنىڭ ئۇيغۇر ئىكەنلىكىڭىزنى كۆزدە تۇتۇپ باشقىچە كۈيىنىمەن.. 😁\nئەسكەرتىش: سىزنىڭ مەن بەرگەن پىكىر تەكلىۋىمگە ئاچچىقلاپ چىچچاڭشىپ كەتكىنىڭىزدىن مىنىڭ پىكرىمنىڭ تامامەن توغرا ئىكەنلىكىنى بىلىۋالدىم😂😂😂\nسالامەت بۇلۇڭ 🌹🌹🌹🌹\n\n### قاراقاش ئوغلى\nسىز باشقىلارنىڭ تەپەككۇرىنى، يازمىسىنى، قىلغان ئىشىنى، تۇتقان يۇلىنى تەنقىتلەپ نەچچە سائەتلىك ماقالە يېزىپ ئەيىپلىسىڭىز ، توختىماي قۇسۇر تېپىپ غاجىسىڭىز بۇلىدىكەن، ئۇنىڭ بەدىلىگە بىرەسى رەددىيە قىلىپ ئىنكاس يازسا چالۋاقاپ قېپىدىن چىقىپ كەتكەن مىقتەك سانچىلىدىكەنسىز، سىز ئۆكتەملارچە كاللىڭىزغا كەلگىننى ئېغزىڭىزدىن چىققىننى دىسىڭىز بۇلىدىكەن لىكىن باشقىلار سىزگە قايتۇرۇپ ئىنكاس يازسا ئۇنداق ئادۇكات مۇنداق ئاتىكاچى دەيدىكەنسىز، سىز ئەسلى دۈشمىنى يوق ئىتىرازسىز جەڭ مەيدانىدا ئۇچۇپ يۈرىدىغان مەشقاۋۇل ئىكەنسىز، سىزنىڭ بۇ خىل چىدىماس ئۇسلۇبىڭىزدىن تەنقىدى ئوبزورىڭىزنىڭ سەمىمى ئەمەسلىكىنى كۈرىۋالغىلى بۇلىدۇ، ھەم سىزنىڭ سۈڭەكسىز لوق گۈشكە رەددىيەسىز تەنقىتكە ئامراق بىرى ئىكەنلىكىڭىزنى ئىسپاتلاپسىز ، بۇ ئوبزورچى ئەمەس مافىياچىنىڭ ئىشى..\nسىزنىمۇ ئۇزاتمىدىم، قېرىپ قالغىنىڭىزدا پۇتلاشماي ماڭاسىز..\nھە راس مىنى شاكىچىك دەپ ئۈزىڭىزنىڭ ئورنىنى بەك يۇغىنىتىپسىز، بۇ يەنىلا نادانلارنىڭ قىلىقى، ئىلمى كىشى قارشىسىدىكى كىم بۇلىشىدىن قەتتى نەزەر ھۆرمەت بىلەن ئىش قىلىدۇ، مەنمۇ ئۇزاتمىدىم ئەمىسە 😁😁😁😎😎😊😊\n\n## يەككە ۋىجدان سادادا، بەغەرەز كوللېكتىپ سامادا (2022-08-23)\nۋىجدانى ساغلام كىشىلەرنىڭ دەردى ھەر دائىم ۋىجدانى پېتىقدىلىپ كەتكەنلەرنىڭ دەردىنى ئوڭايسىزلىققا چۈشۈرۈپ قويىدۇ. مىللەت ئاچارچىلىققا مەھكۇم قىلىنىۋاتقان، شەكلى ئۆزگەرگەن قىيناپ ئۆلتۈرۈشلەر داۋام قىلىۋاتقان مۇشۇ مەزگىللەردىمۇ كۆرۈنۈپ تۇرۇپتۇكى، سۈكۈتنى بۇزۇپ ئاۋاز چىقىرىۋاتقانلارنىڭ يەنىلا يۈرىكى ۋەتەن دەپ ھەقىقىي سوقىدىغانلار ئىكەنلىكىنى، ۋەتەندىكى ھەر ۋەزىيەتتىن خەۋەردار بولۇش كويىدا يۈرۈۋاتقان، ئۆز چامىدا ئويغاق ۋىجدانىنىڭ تۈرتكىسىدە زۇلۇمنى ئاڭلىتىشقا تىرىشىۋاتقانلار ئىكەنلىكىنى، ھەر تۈرلۈك راھەت ھاياتقا پېتىپ ياشاش ئىمكانىيىتى بار تۇرۇپ ئەسلا يولىدىن شاشماي كېلىۋاتقانلار ئىكەنلىكى تۇتۇملىرىدىن، پوزىتسىيەلىرىدىن بىلىنىپ تۇرۇپتۇ. خەلقئاراغا زۇلۇمنى ئاڭلىتىش بىلەن توختىماستىن، زۇلۇمنىڭ خاراكتېرىنى ۋە تەسەۋۋۇر قىلغۇسىز ھالدا ئىكەنلىكىنى ئۆز قېرىنداشلىرىغا، ئۆزى بىلەن تىلداش بولغان خەلقىگە ئاڭلىتىشقا تىرىشىپ كېلىۋاتىدۇ. ئەمما ئاتىقى تەشكىلات، بىرلىك، فېدېراتسىيە ئاتلىق سىياسىي تون كىيىۋالغان توپلارنىڭ نە تۇتۇمى، نە باياناتى، نە نامايىشى ھەققىدە سادا يوق. ئەكسىچە يەككە ۋىجدان ئەھلىنىڭ سەھىپىسىدە زۇلۇمنىڭ خاراكتېرىنى ئاڭلىتىدىغان تەشۋىقلەر يامرايدۇ، ئاتىقى تەبلىغچىدىن ئۆلىماغا، ئۆلىمادىن دەۋاچى، تەشكىلاتچى دېگەنلەردىن ئېشىپ «فېدېراتسىيە»غىچە ئۆزگىرىپ قارلىق چوققىدىن دوملىتىۋېتىلگەن قار توپىدەك يومىلانغانسېرى يوغىناپ ئىشتىنىغا پاتماي كېتىۋاتقان تىپلارنىڭ تەشۋىقىدە ناخشا - ئۇسۇل پائالىيىتى قاينايدۇ. سىياسىي ھەرىكەتار گويا پەسىللىك، ئايلىق مەلۇم كۈن ۋە مۇناسىۋەتلەرگە مۇقۇمدىلىۋەتكەندەك، شۇ ئاينىڭ شۇ كۈنلىرىدىكى چېسلاغا ئۇدۇللىنىپ تۈگمەندەك ئايلىنىشتىن باشقىغا قىمىرلىۋالماسلىققا ئەھدە ئىچىشكەندەك بىر ۋەزىيەت كۆرۈنۈپ تۇرۇپتۇ. \n\nمۇستەملىكىچى قانخورلار نۆۋەتتىكىدەك مىللەتنى ئەتەي جان تالىشىپ ياشاشقا، ئىسيانغا زورلىتىپ تۇرۇپ ئارقىدىن قىرىشقا چارە كۆرۈۋاتقان مۇشۇ پەيتلەردىمۇكالېندارنىڭ سان – سىپىرلىرىدەك كۆزگە چېلىقىۋاتقان تەشكىلاتلار توپى، گۇرۇھ ۋە فېدېراتسىيەلەر قارمىقىدىكى ئەزا توپلاردىن بىرەرسىدىمۇ يەككە ئۇرۇنۇش چاغلىق سادا چىقمايۋاتقانلىقىنى قانداق چۈشىنىش مۇمكىن؟ مۇستەملىكىچىلەرنىڭ بۇ نەيرەڭلىرىنى پاش قىلىدىغان، تەشكىلىي قۇرۇلمىسى مۇشۇ تۈردىكى ئىشلارغا ئۇيغۇن كېلىدىغان بىرەرمۇ تەشكىلات يوقتەك، خۇددى كېلىشىۋالغاندەك سۈكۈتكە تەڭكەش قىلىۋېلىشلارنىڭ ھېكمىتى نېمىدە؟ مائاش بېرىپ ئادەم خىزمەتكە سالالىغۇدەك ئىمكانى بارلارنىڭ ئاددىي يەككە ۋىجدان ئەھلىچىلىك جانلىق تەشۋىقات شەكلىدىكى بىرەر پائالىيەتلىرى بولسىمۇ شۇنچە كۈن ئۆتۈپمۇ نېمىشقا كۆرۈنۈپ بولالمايدۇ؟ ئەجەبا بۇنچىلىك ئىشلارغا ئورۇنلاشتۇرۇلمىغان نامايىش، ھە دېگەندە خەلققە دىيەسلىتىلىپ كېلىۋاتقان «ئىنسان ھەقلىرى جىنايەتلىرى»گە دائىر «ئىش» قىلىۋاتقانلار نېمىگە كېلىشىۋالغاندەك سۈكۈتتە؟ نېمە ئۈچۈن ئاچ قويۇپ قىيناش سىياسەتلىرىگە قارشى جانلىق تەشۋىقات بولسىمۇ قانات يېيىش ئورنىغا زېھىن بۇرايدىغان، دىققەتنى قايدۇرىدىغان «خىتاي مېلىنى سېتىشنى ئەيىبلەش»كە ئوخشاش تەشۋىقلەر گۇپپاڭچىلارنىڭ قولىدا تەشۋىق قىلىنىدىغان بولۇپ قالىدۇ؟ مۇشۇنداق كۈنلەردە ئاۋۋال زۇلۇمنى توختىتىش، ئاندىن مۇستەقىللىقنىڭ گېپىنى قىلىشنى داۋراڭ سېلىپ يۈرگەن داۋراڭچىلارنىڭ زۇۋانى نە سەۋەبتىن تۈزۈكرەك چىقمايدۇ؟ شەخس سۈپىتىدە قىرغىنچىلىق ۋە ئىنسان قىلىپىدىن چىققان زۇلۇملارنى كۆرۈپ ئاۋاز چىقىرىۋاتقانلارچىلىك ھەرىكەت، قىمىرلاشنى كۆرسىتەلمەيدۇ. ئەجەبا قىشتا كۆمۈرنى قىسىۋېلىپ، يازدا ئاشلىقنى قىسىۋېلىپ قىيناپ ئۆلتۈرۈش، خەلقنى ئىسيانغا ياكى ئاچلىقتىن قىينىلىپ ئۆلۈشكە زورلاشتەك بۇ قەبىھ جىنايەتلەر پاش قىلىنىش ئورنىغا دىققەت بۇرايدىغان تېمىلارنىڭ، ۋەتەندىكى ۋەزىيەتە مۇناسىۋەتسىز ئىچى قۇرۇق يىغىنلار، ئۇچرىشىشلارنىڭ تەشۋىق ئوبيېكتى بولۇشلىرى، خەلقئارا تەھلىللەرنى تۆكۈش، كۈن - تەرتىپتە نۆۋەتتىكى ئاچ قويۇپ قىيناش سىياسەتلەرنى كۆرمەسكە سېلىشقا يارايدىغان خەۋەرلەرنى بولۇشىغا قىزىتىشلارنىڭ زۆرۈرىيىتى نېمە؟ ياكى بۇ بەزى تەڭكەشچى لەپەرداش تەشكىلاتلارنىڭ قىلىۋاتقىنىدەك، نامايىش قىلىدىغان كۈنلەرنىڭ چېسلاسى ئۇدۇل كېلىشىگە ياكى بولمىسا قانداقتۇر تۆت تام ئارىسىدىن سىرتقا تارقىمايدىغان ئاتالمىش دۇنياۋى يېپىق ئاخبارات ئېلان قىلىنىشلار تەكرارلىنىدىغان كۈنلەرگە ساقلاپ قويۇلىۋاتقانلىقتىنمۇ؟! ياكى بۇ كۆنۈككەن بويىچە زۇلۇم ئەۋجىگە يېتىپ بولغاندا، قىرىلىدىغانلار قىرىلىپ، ئۆلىدىغانلار ئۆلۈپ بولغاندا، بولغۇلۇقلار ئىستاتىستىكىغا ئايلىنىپ بولغاندا ئاندىن ھەرىكەتكە ئۆتۈشنى ساقلاۋاتقانلىقتىنمۇ؟! نېمە ئۈچۈن يەككە سەھىپىلەردە زۇلۇم ئاڭلىتىلىدۇ، تەشكىلات، فېدېراتسىيەگە ئوخشاش ئېتى يوغان ۋىۋىسكا ئاستىدىكىلەرنىڭ سىياسىي تەشۋىق سۇپىلىرىدا، تەشكىلات نامىدىكى سەھىپىلىرىدە لام – جىم دېمەسلىك ھۆكۈم سۈرىدۇ؟ ئەكسىچە يانداش سەھىپىلىرىدە ئۇسۇل - ناخشا پائالىيەتلىرى ياڭرايدۇ؟ ياكى بۇمۇ ئىستاتىستىكا چىقىرىلىشىنى ساقلاپ تۇرغانلار بىلەن دىققەت بۇراپ زېھىن مەشغۇل قىلغۇچى تېمىلارنى بازارغا سېلىۋاتقانلار بىلەن ئارتىسلارچە رول ئېلىشنىڭ، تەڭكەشچىلىكنىڭ بىر پارچىسىمۇ؟ \nسوئاللار رېئاللىقنى سورىدى، ھەقىقەتنى چىللىدى. بىراق، نېمىنى قانداق چۈشىنىش، سوئاللارنى ئورتاق سوراپ جاۋاب ئىزدەش ياكى سورىقىنى قىلىش يەنىلا ئويغاق ۋىجدان ئەھلىگە ھاۋالە!!!\n\n## ئويغاقلار دۇنياسىدا − بۇرھان (Yurt Oglani غا)\nئەسلىي يەكچەشمە سىز ئوخشايسىز. ئۇنداق تۆھمەت ئۇيدۇرمايدىغان. ئۆمرىدە گېزىتمۇ بولسا ئوڭ تۇتۇپ ئوقۇپ باقمايدىغان چالا ساۋاتلاردەك گەپ قىلماي، ماقالىنى ھەزىم قىلىپ ئوقۇپ ئاندىن بىر نەرسە دەڭ. بولمىسا دۇئا ئۆزىڭىزگە قايتىپ، يەكچەشمىلىكىڭىزگە قوشۇلۇپ ئاقساق - چولاق بولۇپ ئۆمۈرۋايەت چاقلىق ئورۇندۇققا بوسۇرۇلۇپ قالماڭ، يەنە! نەئۇزۇبىللاھ!\n\nبىر نەرسىلەرنىڭ قىياپىتىگە كىرىۋېلىشتەك ئىشلار سىز دېپىنى چېلىۋاتقان تىپلاردىن ئايلانسۇن! خەقنىڭ كىتابىنى ئوقۇمىدىم دەيسىز-يۇ، يەنە خەقنىڭ چاپەرمەنلىرىدىن ئۆتە قوڭ چاقىسىز. يۇرت ئوغلى دەپ ئىسىم قويۇۋالغانغا تۇشلۇق سۆزلىگەيسىز. ئادەم دېگەن ئۇنداق بىمەنىلەرچە ئۇششۇق، كۆكەرمە بولمايدىغان. ئاۋۋال بىر ئوقۇڭ، ئاندىن پىكىر قىلىش ھەققىڭىز بولىدۇ. مانا مەن ئوقۇپ، تاسقاپ ئاندىن پىكرىنى يازىدىغانلاردىن. ئۇنداق خەقنىڭ كىتابىنى ئوقۇماي تۇرۇپ ئوقۇغان ۋە تەنقىد يازغان كىشىنىڭ سەھىپىسىگە كالىدەك ئۈسۈپ كىرىپ چالۋاقىسىڭىز شۇنىڭغا تۇشلۇق دەككىڭىزنى يەيسىز. مەن شۇ دەل كىتابتىكى خاتالىقلارنى كۆرسىتىپ بەرگەن، نۇرغۇن ئوقۇرمەنلەرنىڭ پايدىلىنىشىغا سۇنغان يازار. بۇلاردىن خەۋىرىڭىز يوق سەكرىگەن بولسىڭىز، گەپ شۇ: ئويغاقلار دۇنياسى سەھىپىسىگە خۇش كەپسىز! كىتاب ئەسەرلىرىم بىلەن ئۇچراشماقچى بولسىڭىز ئىستانبۇلدىكى تەكلىماكان ئۇيغۇر كىتابخانىسى بىلەن ئالاقىلاشسىڭىز جاھاننىڭ قايسى بۇلۇڭ - پۇچقىقىدىكى قازناقتا ياشاۋاتقان بولسىڭىز شۇ يەرگە يەتكۈزگىدەك ھىممەتلىك مۇلازىمەتتىن بەھرىمەن بولالايسىز. تەكرار تەۋسىيەم: خەقنىڭ كىتابىنى ئوقۇماي تۇرۇپ يان بېسىشتىن، شۇنداقلا يۈكلەنمەكچى بولغان كىشىنىڭ ئەسەرلىرىدىن، پىكىرلىرىدىن ۋاقىپ بولماي تۇرۇپ ئۇنىڭغا بىھۇدە قوڭ چېقىپ چالۋاقاشتىن ساقلانغايسىز. ئۇنداق قىلالمىسىڭىز كىمنىڭ گۇپپاڭچىلىقى ئۈچۈن گەپ قىلىۋاتقانلىقىڭىزنى يوشۇرۇشقا ئاجىز كېلىپ قالىسىز-دە، ئالىدىغان جاۋابىڭىز سىزگىمۇ، يان بېسىۋاتقان تەرەپكىمۇ ئىجابىي تەسىر ئېلىپ كەلمەيدۇ.\n\n### Musajan Yakup\nمەزكۇر ئوبزورنى ئوقۇپ چىقتىم، ناھايىتى توغرا، ئىلمىي پىكىر يۈرگۈزۈلۈپتۇ! ئىدىئولوگىيە ساھەسى ئىنتايىن مۇھىم، بۇ ساھەگە مەيلى زىيالىيلاردىن بولسۇن ياكى موللىلاردىن بولسۇن مەيدانسىز، خامىلىئون، رەڭۋازلارنى يىقىن كەلتۈرمەسلىك كېرەك. بالىلارغا كىچىكىدە سېڭدۈرۈلگەن ئىدىيەلەر بىر ئۆمۈر تەسىرىنى كۆرسىتىدۇ. ئىلىم سەھنىسى ۋە ساھەسىنىڭ پاكلىقى، خاراكتېرلىقلىقىنى ساقلاش كېرەككى، ئۆزىنىڭمۇ قايسى پىكىر - ئىدىيەدە ئىكەنلىكىنى بىلمەيدىغان، كاللىغا غىل - پاللا كەلگەن ھېسسىي ھاياجانلارنى بىر مىللەت ياكى توپلۇمغا كەسكىن ھۆكۈم شەكلىدە يەتكۈزۈپ ئەتىسى ئۆزى ئۇنىڭ تام ئەكسىنى قىلىپ يۈرىدىغان يانتاق ۋەزنىلىك كىشىلەرنىڭ تەجرىبە ئېتىزىغا ئايلاندۇرۇۋېلىشىغا يول قويماسلىق لازىم. \nيەر - يەرلەردە بەس - بەستە ئۆز ئالدىغا دامبا سوقۇپ، ئۇلۇغۋار ئېلان - تەشۋىقاتلارنى چاپلىشىپ «مەكتەپ» ئېچىۋاتقانلارنىڭ ئەمەلىي سەۋىيەسى، پىسخىك خاراكتېرى ۋە ئۇنىۋېرسال ساپا - سالاھىيىتىنى بىر قۇر كۆزدىن كۆچۈرۈپ چىقىش نۆۋەتتە قىلىشقا تېگىشلىك تەخىرسىز ئىشلارنىڭ بىرى بولۇپ قالدى. ھەر قانداق نەرسە زايا قىلىنسا ئۇنىڭ ئورنىنى تولدۇرۇۋالغىلى بولغان بىلەن دىن بىلەن سۇغۇرۇلغان زامانىۋىي مائارىپ زۇلاللىرىدا توشقۇزۇلۇشى كېرەك بولغان سەبىي دىللار يۇقىرىقى تېمىدا دېيىلگەندەك ئىلىم ھايانكەشلىرىنىڭ غەلدى - غەشلىرىدە ۋە مائارىپ يولىنىڭ سەركىسى ئەمەس، يولۇچىسى بولۇشقا سالاھىيىتى، شەرتى توشمايدىغان، ھەتتا ھاياتىدا مائارىپ ساھەسىگە تەۋەلەنگەن بىر ئادەمە خاس خاراكتېر ۋە سالاپەت بىلەن ياشاپ باقمىغان بىراۋلارنىڭ ۋاقىتلىق ھاياجانلىق ئۇلۇغۋار قۇرۇق گەپلىرىدە توشقۇزۇۋېتىلسە كەلگۈسىدە ئەۋلادلارغا يۈز كەلگىلى بولمايدۇ. \nئۆزى بىرەر مەكتەپتە، بىرەر كەسپتە مۇۋۋەپىقىيەتلىك ئوقۇش تاماملىمىغان بىر ئادەم <<سېنىڭ بالاڭنى ھەممە ئىشتا ئىقتىدارلىق خاسىيەتلىك ئەۋلىيا قىلىۋېتىمەن>> دېسە ئىشىنىپ بالىسىنى تاپشۇرغانلارغا ھەيرانمەن. ھەر ئادەم ئۆزىدە بولغاننىڭ مەلۇم بىر قىسمىنى ئۆگىتەلەيدۇ. ئۆزىدە نەرسە يوقلار نېمە ئۆگىتىدۇ؟! بالىلارنىڭ ئۆمرى بىلەن ئويناشقانلار كەچۈرگۈسىز جىنايەت ئۆتكۈزگۈچىلەردۇر.\n\n## ئويغاقلار دۇنياسىدا − بۇرھان (تاھىر تاشقىن غا)\n1. تەڭرى كەلىمىسىنى ئاللاھنىڭ ئورنىغا ئەمەس، ئاللاھ سۆزىنىڭ مەنىسى ۋە تەرجىمىسى ئورنىدا ئىشلەتتىم. ئاللاھنى كۆرسىتىدىغان تېرمىن ئورنىدا، مۇتلەق قادىرى قۇدرەت مەنىسىدە ئىشلەتتىم. يەر - كۆكنىڭ ئىگىسى (خالق السماوات والأرض) قاتارلىق مەنىلەرنى ئۇقتۇرىدىغان ئۇقۇم سۈپىتىدە قوللاندىم.\n2. كەڭرى قوللانسىڭىز بولىۋېرىدۇ. گېزى كەلگەندە ئاللاھ كەلىمىسىنى، گېزى كەلگەندە تەڭرى كەلىمىسىنى، گېزى كەلگەندە پەرۋەردىگارنى، رەبنى، رەھماننى، رەھىمنى پەرقلىق كونتېكىستلاردا باب كەلتۈرۈپ بىمالال قوللانسىڭىز بولىۋېرىدۇ. ھەممىسى مەۋجۇداتنىڭ خالىقىنى، ئالەملەرنىڭ يەككە - يېگانە پەرۋەردىگارىنى كۆرسىتىدىغان ئىسىم - سۈپەتلەردۇر.\n\nقوشۇپ قويدىغىنىم: مۇسۇلمان ئابا - ئەجدادىڭىز ئەسىرلەپ قوللىنىپ كەلگەن، ئالىم - مۇتەپەككۇرلىرىڭىز ئاللىبۇرۇن ھەل قىلىپ دادىل ئىشلىتىپ كەلگەن ساغلام ئاتالغۇ، ئىسلامىيلىشىپ ئۆزلىشىپ ئۆتۈپ كەتكەن ئاتالغۇ، ئىسىم، سۈپەت - ۋەسىپلەرنى جايى - جايىدا ئىشلىتىپ ئىگە چىقمىسىڭىز، ياكى ئىشلەتمەي ئىستېمالدىن چىقىرىپ تاشلىسىڭىز دەسلەپ چانمىغاندەك بىلىنىدۇ، ئارقىدىن نەسىل ئالمىشىشى بىلەن بارا - بارا ئۇنتۇلىدۇ. قاملاشتۇرۇپ ئىشلىتىشكىمۇ جۈرئەت قىلالمايدىغان، ئىشلىتىش ياكى ئىشلەتمەسلىكتە تەرەددۇتلىنىپ قالىدىغان ھالغا چۈشكەندە كومپىلىكس توزىقى مۇسەللەت بولۇشقا باشلايدۇ. ئاندىن ئۇزۇنغا بارمايلا ياتلاشقان ئەۋلاد ئىچىدىن يات دىن ۋە يات مەدەنىيەتكە روھىنى ساتقان شالغۇت زېھنىيەتلەر، ئوقۇغانچە جاھالىتى مۇرەككەپلىكتە سەۋىيە ئاتلاپ قاتماللىقلىقنى «ئايدىڭلانغانلىق» چاغلايدىغان بىرىلىرى چىقىپ سىز جۈرئەت قىلالماي ئىستېمالدىن چىقىرىپ تاشلىغاننى ئەكېتىپ ئىگە چىقىشقا، يېڭى چوقۇنغان مەبۇدىغا، دىنىغا، ئىدېئولوگىيەسىگە تارتىپ ئىشلىتىشكە باشلايدۇ. ھەقىقەت تەجەللى قىلمىغان ئورۇندا سەپسەتە ھەقىقەتسىمان كۆرۈنۈپ ئۇسۇلغا چۈشىدۇ. ئۆزگە ئايلىنىپ بولغاننى ئىلىم - ھېكمەتكە ئاساسلانمايلا ئايرىۋاشلاپ بىرىنى ئۆز، بىرىنى يات قىلىپ يەكلەشتىن ساقلىنىش لازىم. ئىلىم - ھېكمەتكە ئاساسلانغان ئىشتا بولسا دادىل ۋە جۈرئەتلىك بولۇش ئاقىللىق جۈملىسىدىندۇر. جانابى ئاللاھ ھەممىمىزگە ھېكمەت ئوچۇقىدا تاۋلانغان «ئەقىل» جەۋھەرلىرىدىن نېسىپ ئالغان بولۇشنى نېسىپ قىلسۇن!\n\n## ئويغاقلار دۇنياسىدا − بۇرھان (تاھىر تاشقىن غا)\nئەسسالامۇئەلەيكۇم، سوئالىڭىزدىكى ئېتىرازلىق نۇقتىلارنى قىسقىلا جاۋاب بىلەن تۈگەللىگىلى بولمىغانلىقىنى نەزەرگە تۇتۇپ، بىر ئوقۇرمەننىڭ سوئالىغا جاۋاب تەرىقىسىدە ماقالە تەييارلاپ ئېلان قىلىپ قويدۇم. ۋاقىپلانغايسىز.\n\n## ئويغاقلار دۇنياسىدا − بۇرھان (ئابدۇراھمان ئارىف قا)\nمېنىڭ ئاۋام ئالدىدا توغرا دېيىلىۋاتقان ئىشلارنىڭ شەكلىگە، غۇلغۇلىسىغا قاراپلا تەسۋىب قىلىپ ئولتۇرىدىغان ئادالەت تارازام يوق. ئەكسىچە تەسۋىب قىلىشقا قانائەت قىلمىغان ئۇنى زورىغا كۆككە كۆتۈرۈپ ئۇچۇرىدىغانلار مېنىڭ تەنقىد ئوبيېكتلىرىمدۇر. سىز تەنقىدلەشكە تېگىشلىك ئوبيېكتنى، تەنقىد قىلىنىۋاتقان مەسىلىنىمۇ ئىلغا قىلىپ بولالمايۋاتقاندا تەنقىدكە ۋەز بىلەن جاۋاب قايتۇرۇپ ئاۋارە بولماي سىزمۇ ئۆزىڭىز دېگەندەك چۈشۈپ قالدىغان جاينى تاپالىسىڭىز سىزمۇ تەنقىد يېزىڭ، جاۋابىڭىزغا ۋەز ئارىلاشتۇرماي جاۋاپ قايتۇرۇش ماڭا قالسۇن. ئۇنداق قىلالىمىسىڭىز يېرىم يارتا ئوقۇيدىغانلارغا ئوخشاش 《ئۇنداق بولسىڭىز بۇنداق بوپ قالىسىز》، دېگەندەك تېرە تاراقشىتىشلار ئۆزىڭىزدە قالسۇن! مەن ئۇنداق بولسا مۇنداقنى ئەمەس، دەل ئاشۇنداقنى پاكىتلىق تەنقىدلىدىم. ئارتۇق خاۋاتىردە بولمىغايسىز. مەسىلىنىڭ ۋەزنىگە چىشى پاتىدىغانلار، شەخسىي ئەقلى بىلەن ئانالىز قىلدىغانلار بولسا كەلسۇن. ساھەدىن خەۋرى يوق، ئىلمىي ساھەنىڭ بوسۇغىسىغا كەلمەي تۇرۇپ قايتىپ ئۆگىنىپ قالغانلار ھەددىنى بىلىپ سۈكۈت قىلسا بىرى ئۇلارنى گاچا دەپ قالمايدۇ. ئاقىلغا ئىشارەت...\n\n## ئويغاقلار دۇنياسىدا − بۇرھان (ئابدۇراھمان ئارىف قا)\n1. ماڭا ئۆزۈمنىڭ يازمىسىنى كۆزدىن كەچۈرۈشنى تەۋسىيە قىلىش ئورنىغا ۋەز بىلەن تەنقىدنىڭ پەرقىنى ئايرىشنى ئۆگىنىڭكى ئىنكاسىڭىزدا ۋەز بىلەن تەنقىدىي نەزەرنىڭ قانچىلىك پەرقى بارلىقىنى بىلىدىغان بىرسىدەك گەپلەر يېزىلسۇن.\n2. تەنقىدكە چىدىيالماسلىقىڭىزنىڭ ۋەز بولۇشقىمۇ ئەرزىمەيدىغانلىقىنى، دەۋاتقىنىڭىزنىڭ ئۆزىڭىز تىرناق ئىچىگە ئالغان «ۋەز»لىكىنى مۇشۇنداق بىلىشكە باشلاڭكى پاكىتلىق نەرسە ئالدىدا پاكىتقا ھۆرمەت بىلدۈرۈپ ئاتالمىش تەتقىقاتچىلىقنىڭ ھەدسىزلىك بولىدىغانلىقىنى ئېتىراپ قىلىڭ. ئاندىن ئۇسلۇب ۋە خاراكتېرگە يامىشىڭدە، سىزگە ئۇسلۇب ۋە خاراكتېر ھەققىدە ساۋات بېرەي. شۇ چاغدا ھەر ئىشنىڭ باسقۇچىنى دىتلىيالماي تۇرۇپ مانىڭدىن قۇسۇر چىقىرالمايدىغانلىقىنى، ئاۋۇ يېرىنى غاجىلاپ دىققەت بۇرىسام بولغىدەك، دەيدىغان ئاقماس تاكتىكىنىڭ بۇ يەردە ئاقمايدىغانلىقىنىڭ ھېكمىتىنى چۈشىنىپ قالىسىز.\n3. ئاۋامنىڭ تارازىسىنى بىر نەرسە دېمەيۋاتىمەن. ئىلمىي تارازا ئارقىلىق ساختا «تەتقىقاتچى»لىقنى تەنقىدلەۋاتىمەن. ئاتالمىش «كىبر»، ھېلىقىدەك گەپ تېپىپ بېرەلمەي كەپلەشكەندە دەۋالىدىغان «يۇشۇرۇن ئۆچمەنلىك» دېگەندەك قالپاقچىلىقنى ئىشلەتكەن ۋە ئەمەلىيەتنى بۇرمىلاپ ساھىبى ئۈچۈن كۆتۈرمىچىلىكىنى پەش قىلغان تىپلارنىڭ چىقىشى بۇ سەھىپىدە يېڭىلىق ئىش ئەمەس. ھەم بۇنداقلاردىن يالغۇز سىزلا يوق. ھەممىسى بۇرنىغا يېگەن، بۈگۈنى كانىدەك يامىشىپ ئەتىسى خاتاسىنى تونۇپ ئۆزىنى سورىغانلارمۇ ئاز ئەمەس. تەنقىد قىلىنسا بىرىنچى بولۇپ قىلىدىغان ئىشى قارشى تەرەپنى ئۆزىگە يوشۇرۇن ئۆچمەنلىكى بار بىرسى، دەپ ئويلىۋېلىشتەك بىچارىلىك، پىسخىك بۇزۇقلۇق يوق. بۇ پەقەت روھىيىتى خەسىسلىشىپ كەتكەن ۋە چىقىۋالغان تامدىن قانداق چۈشۈشنى بىلمەيدىغان نائەھلىلەرنىڭ ئىشلىتىدىغان ئۇششۇقلۇق ھۈنىرى خالاس! ئاۋاملىق قىلدىغانلارمۇ سىزدەك ئاۋامىلىقنىڭ دۇمباقچىسى بولۇشنى ئىلمىيلىكنىڭ ئالدىغا قويۇپ رېئاللىققا كۆز يۇمۇۋالىدىغانلاردۇر. ئاۋامىلىقنىمۇ چۈشىنىڭكى ئىلمىيلىق كۆزىڭىزگە «ئۆچمەنلىك»تەك، تەنقىدلەش «كىبىر»دەك كۆرۈنۈۋالمىسۇن! بولمىسا مۇشۇنداق ساپاسىز كۆتۈرمىچى ئورنىغا چۈشۈپ قىلىشتىن ساقلىنالمايسىز.\n\n## ئويغاقلار دۇنياسىدا − بۇرھان (ئابدۇراھمان ئارىف قا)\nئاشۇ مەلۇم ئوبيېكت تەنقىدكە لايىق بولمىسا گېپىڭىز ئازراق چەك باسار، تەنقىدكە لايىق بىرسى بولغاندا تەنقىدلەنسە ئۇنى مىسال قىلىپ تەنقىدلىسەڭ بولمايتتى، دۈشمەنلىكىڭ باركەن، دېسىڭىز يولسىزلىق قىلغان، قارشى تەرەپ ئۈچۈن كۆتۈرگىلى باھانە ئىزدىگەن بولىسىز. \nسىز يازمىنىڭ باش قىسمىنى ۋەز دەۋاتقان بولسىڭىز بىرىنچىدىن تەنقىد يېزىش ئەمەس، جايلاپ ئوقۇشنىمۇ بىلمەيدىغان، بىلمەيدىغان نەرسە ئۈستىدە شىلتىڭ ئېتىپ باقىدىغان گۈدەككەنسىز. ئىككىنچىدىن بىر تېمىغا كىرىشتە، مەسىلىنى يورۇتۇشتا ئاشۇ تېمىنىڭ ئائىتلىنىدىغان ساھەنىڭ تۇتۇمىنى، مەسىلىنىڭ ساھەدىكى ۋەزنىنى، قىممىتى دېگەنلەرنى تەھلىل قىلىش، ئۇنىڭ قارمۇقارشىسىنى قانداق پەرقلەندۈرۈش كېرەكلىكىنى يورۇتۇش قاتارلىقلار ئەقەللىي قائىدە. بۇنىمۇ چۈشەنمىسىڭىز ئوقۇشنىمۇ قاملاشتۇرالمايدىغان بىرسى ئىكەنلىڭىزنى بازارغا سالغان بولسىز. قورسقڭىزدا ئوماچقا باقماي بۇنى ۋەز دەپ قويغىنىېىزغا ۋەز بولۇپ قالمايدۇ. سىز بۇنى ۋەز دەۋالسىڭىز ئاۋۇ ئاتالمىش تەتقىقاتچىنىڭ ۋىدىيولىرىنى تەتقىقات لېكسىيەسى دەيدىغان ئوخشىمامسىز؟ \nچۈشۈرۈش سۆزىنىمۇ لايىقىدا ئىشلىتىڭ. چۈشۈرۈش بولسىلا خاتا بولمايدۇ. ھەددىنى بىلمەي ساختا تەتقىقاتچىلىقنى بازارغا سالسا، ئۆزىنى دەڭسىمەي چىقىۋالغان يېرىدىن چۈشۈرۈش، ھەدسىزلىكىنىڭ ۋەزنى قەدەر ھەددىنى بىلدۈرۈش خاتا ئىش ئەمەس. قارشى تەرەپ چۈشكەندە بەك چۈشۈپ كېتەمدۇ، ياكى ھەددىنى بىلىپ ئىناۋىتى بىلەن چۈشەمدۇ بۇنى ئۆزى بەلگىلەيدۇ. ئاندىن قالسا بۇنىڭ دەرىجىسىنى سىز قاتارلىق ساختا تەتقىقاتچىلىق ھادىسىلىرى بازارغا سېلىنغاندا كۆز يۇمۇۋالىدىغان، تەنقىدلەنگەندە پەيدا بولۇپ «ئۆچمەنلىك قىلدى» دەپ ئۇششۇقلۇقنى بازارغا سېلىشىپ بېرىدىغان قۇيرۇقلىرى ئويلاشسا بولىدۇ.\n\n## ئويغاقلار دۇنياسىدا − بۇرھان (ئابدۇراھمان ئارىف قا)\nسىزنىڭ چۈشىنىمەن، بىلىمەن دەپ قىلغان گەپ ئەگىتىشلىرىڭىزنىڭ ھەممىسىدە دېمەكچى بولغىنىز ئېنىق. ئەگىتىپ ئەكېلىپ گەپنى تاقىماقچى بولغان يېرىڭىزمۇ چۈشىنىشلىك. ياقتۇرماسلىقىڭىزنىڭ ئارقىسىدا ياتقان تىپىرلاشلارنىڭ نېمىنىڭ ئۈندىشى ئىكەنلىكىمۇ مەلۇملۇق. ئاخىرقى تەۋسىيە، ئۆزىڭىزنىڭ چېنىپ قالماسلىقى ئۈچۈن تۈركچە ئەبجەش سۆزلەرنى، جۈملە شەكىللىرىنى ئەتەي ئارىلاشتۇرۇپ يېزىپ جان قىينىمىغايسىز. تىلنى ئەتەي بۇزۇشتەك سەت كۆرۈنىدىغان ئىشنى چۈمپەردە قىلىۋالسىڭىزمۇ بەرىبىر خاراكتېرىڭىزنى يوشۇرۇپ قالالمايسىز. خەير، ھازىرچە مۇشۇنچىلىك بولۇپ تۇرسۇن!\n\n## ئويغاقلار دۇنياسىدا − بۇرھان (Sedef Uygur غا)\nھۆرمەتلىك سەدەپ خانىم، سىزمۇ بۇ تەنقىدتىكى دۇمباقچىلاردىن بىرى ئەمەسمۇ؟ يەنە قايسى يۈز بىلەن بۇنداق ئىنكاس يازغانسىز؟ تېما مەزمۇنى ئېنىق، سەۋىيەمۇ ئېنىق. شۇنداق تۇرۇپ بۇنداق تېمىلاردا پۇتىدا ئويلاپ، بارمىقىدا خەت يازىدىغانلار، ئالدى بىلەن ئاۋۇ مەسىلىنىڭ ئوپئوچۇق تەنقىدكە لايىقلىقىنى پەملىگۈدەك ساپاسى يوق تۇرۇپ ھېسسىياتىدا تىك - تاك توپچە سەكرەيدىغانلار پېتىغدايمەن دېسە، ئۇلارنىڭ سەۋىيەسىگە چۈشۈپ يېزىشىدىغان ۋاقتىم يوق. قوليازمىدىن ئۇۋا ياسىغان ئادەمگە ئىش ئۆگەتسىڭىز، ئىلمىي ئاتموسفېرانىڭ بۇلغىنىشىغا پىكىر قىلىۋاتقان كىشىگە قىلغىلى ئىش تاپالماپسىز دېسىڭىز ئوڭ گەپ بولمايدۇ. سىزمۇ ئۆزىڭىز ئوڭ تۇتۇپ ئوقۇيالمايدىغان قوليازمىلارنى يىغىۋېلىپ بىلىمداندەك بولۇۋالماي، كۈدە - كۆرپىڭىزنى سېتىپ، ئىلىمنىڭ ئىشىنى ئىلىم ئەھلىلىرىگە قويۇپ قويسىڭىز ھەر ئىش ئۆزىنىڭ ئەھلىنى تاپسا، ھەر كاسىپ ئۆز ئىشىنى قىلسا ياكى بولمىسا ياخشى ئەمەسمۇ؟ ماقۇل سىزدەك قوليازما يىغىۋېلىپ ئۆزىنى «بىلىمدان» ئويلايدىغان بىرى چىقىپ كامېراچى ئارتىستىن بىرىگە: مەن سىزنى تەتقىقاتچى دەپ تونۇشتۇرۇپ سورۇن ئورۇنلاشتۇرۇپ بېرەي دېدىمۇ دەيلى. قارشى تەرەپ ئاڭلىق تالىپ بولسا، بىرىنچى بولۇپ ئاۋۇ لايىھەنى كۆرگەن چاغدا، مەن دېگەن تەتقىقاتچى ئەمەس، مېنىڭ ئىشىم ماۋۇ، كەسپىم ماۋۇ، مۇنداق دېسەك ماڭا مۇناسىپ بولار، دېمەكتە يوق، خۇشياققانچە ئاپىرىپ ھەمبەھرىلىسە بۇنداق داپشاقلىققا بۇنچىلىك تەنقىد ئازلىق قىلىدۇ. سىزگىمۇ تەۋسىيە، ھەركىم ئۆزىنىڭ «دۇكىنى»غا ساھىب چىقىشنى قاملاشتۇرغاي!\n\n## ئويغاقلار دۇنياسىدا − بۇرھان (ئالىپ ئارسلان غا)\nبۇزۇلۇشقىمۇ كۆڭۈلچەكلىك بىلەن مۇئامىلە قىلغاننى بۇزۇلۇپتۇ دەيمىز. ئىلىم ساھەسىدە سىزدەك ئويلاپ ئون تەپمە ھالال قىلىپمۇ بىر «تەتقىقاتچى»نىڭ ياسىلىشىغا يول چىقارغىلى بولمايدۇ. سىزدەك ئويلايدىغانلارغىمۇ يازمىدا يەر بېرىلگەن. زورۇقمىغايسىز.\n\n## ئويغاقلار دۇنياسىدا − بۇرھان (مەۋلان مۇھەممەت كە)\nھەد - ھۇدۇد دېگۈدەك نى - نى ئىشلارغىمۇ بىر - بىرلەپ نۆۋىتى كېلىدۇ ۋە كېلىۋاتىدۇ. لاتىلىشىش دەپ قالسىڭىز باشنى قۇمغا تىقىۋېلىپ رېئاللىقنى كۆرمەس بولۇۋېلىپ قارىسىغا سۆزلەيدىغانلارنى لاتىلاشتى دەيمىز. ھەد ھۇدۇدتىن دەرس بېرىپ قويغىدەك نېمىش بولغاندۇ دەپ خۇپسەنلىك قىلدىغانلار چوقۇم چىقىدىغان بولغاچقا، نېمە بولغانلىقىنى يازمىدىمۇ، پاكىتلىق رەسىمى بىلەن چىقىرىپ قويغان. دەرس بېرىشكە تېگىشلىككە دەرسىنى بېرىشنى لاتىلىشىش دېمەيمىز، ئەكسىچە پاكىت تۇرسا گەپ يورغىلىتىشنى لاتىلىشىش دەيمىز. ئۇقۇمنى جايىغا تېپىپ ئىشلىتىشنى بىلمىگەننى لاتىلىشىش دەيمىز. شۇنچە ئىزىپ چۈشەندۈرسىمۇ ھەدسىزلىككە لىللا پوزىتسىيە تۇتۇش ئورنىغا خۇددى ئورتالىقتا مەسىلە يوقتەك مۇئامىلە قىلغاننى لاتىلاشتى دەيمىز. تېما مەزمۇنى بىر ياقتا قېلىپ مۇھاكىمە قىلىدىغان مەسىلىلەر تۇرسىمۇ گويا چوقۇنىدىغان بۇتىغا ئىگە چىققاندەك كەلتۈرگەن مىسالغا تاقىلىپ ئىلىم ساھەسىدىكى كىرىزىسلارغا ئازراقمۇ كۆڭۈل بۆلۈپ قويماسلىقنى داۋاملىق لاتىلىشىشنىڭ تەرەپدارى دەيمىز.\n\nئويغاقلار دۇنياسىدا− بۇرھان\nمەۋلان مۇھەممەت\nئىنكاسلىرىڭىز پىتقا قانداق چاپان يېپىشنىڭ ئۆرنىكى بولۇۋاتىدۇ. ئۇدۇل كەلگەنلەرگە ئەمەس، جايىغا ئاتىدىكەن دەپ بىلگەيسىز!\n\n## ئويغاقلار دۇنياسىدا − بۇرھان (ئىزاھات)\nھەدسىزلىكتە، ئارسىزلىقتا ئۇچىغا چىققانلارنى مەخسۇس ئاقلىغىلى كىرىپ قاملاشتۇرالمىغان، ئۆزىگە ئىشەنچىسى يوقلۇقىدىن دەيدىغاننى دەپ بولۇپ قۇسۇقنى ياندۇرۇپ ئىچكەن تەرزدە يازغانلىرىنىڭ ھەممىنى يۇيۇۋالغان ئابدۇراھمان ئارىف ئىسىملىك كۆتۈرمىچى تورداش. بۇ تورداشمۇ تەرەپپازلىق شەكلىدە كىرىپ ساختا تەتقىقاتچىلىقنى ھىمايە قىلىشنى قاملاشتۇرالماي ئۆزىنى ئۆزى چاندۇرۇپ قويۇپ ئاخىرىدا بارلىق ئىنكاسلىرىنى يۇيۇۋاپتۇ. ۋاقىت - زېھىن ئىسراپ قىلىشتىن باشقىغا يارىمايدىغان مەزكۇر ئاۋارىگەر تورداش نۇرغۇن ئىنكاسلارنىڭ يېزىلىشىغا سەۋەب بولۇپ تۇرۇپ مەسئۇلىيەتسىزلەرچە ئۆزىنى چاندۇرىدىغان ئىنكاسلىرىنى ئۆچۈرۈۋالغانلىقى ئۇنىڭ ئاتالمىش ساختا تەتقىقاتچى مۇھەممەد رەھىمگە چېتىشلىق شەخىسلىكىنى ۋە ئۇنىڭ ئۈچۈنلا ئىنكاس يازغانلىقىنى كۆرسىتىدۇ. ئۆزى كىرىپ پىكىر قاتناشتۇرالماي ئىت - مۈشۈكلىرىنى، ئۇرۇق-تۇغقانلىرىنى ئالدىغا چىقىرىپ قويۇشتەك نا ئەھلىلىك دىن ئوقۇغانلىق داۋرىڭى سېلىۋاتقانلار ئۈچۈن بەكمۇ ياراشمايدىغان قىلىق. مەزكۇر تورداش بۇنىڭدىن كېيىن سەھىپىمىزدە قارشى ئېلىنمايدۇ. شۇنداقلا سەھىپىمىز مەزكۇر ئابدۇراھمان ئارىف نى ئىككىنچى نومۇرلۇق قوغلاندى ئېلان قىلىدۇ ۋە سەھىپىنىڭ قەيېرىدە ئىنكاسى كۆرۈلسە شۇيەردە چەكلەپ تازلايدىغانلىقىنى، كۆرگەنلا يېرىدە «تاخ» دەپ ھەيدەپ چىقىرىدىغانلىقىنى جاكارلايدۇ.\n\n## ئويغاقلار دۇنياسىدا − بۇرھان (Furkat Mahmud Ghazi غا)\nيازما سىزنى بۇنچىۋالا ھاۋشىتقان بولسا، تەنقىد ھەقدادىغا بېرىپتۇ. كەمىنە تېخى كىتاب ئۈستىدە رەسمىي توختالمىدىم، كىتاب ئەمدى تەرجىمە قىلىنغان بولسىمۇ، ئامازونغا يېڭى قويۇلغان چاغلاردا كىتابنى ئەكەلدۈرۈپ بىر ياقلىق قىلىپ بولغان. ناتونۇش، بىلمىگەن، چۈشەنمىگەن نەرسىگە قارىغۇلارچە داپچىلىق قىلىش داپشاق زىيالىيلىقتىن باشقىلارغا ئاشقىنى يوق. ھاراق ئىچىپ غەرق مەست بولۇۋېلىپ يېزىش سىزدەك خىتايچىدىن باشقا تىلدا تەپەككۇر قىلالمايدىغان، خىتاي تامغا بېسىپ بەرمىسە مۇستەقىل جۈملە قۇرۇشقا جۈرئەت قىلالمايدىغان خىيالپەرەسلەردىن ئايلانسۇن! يازمىدىمۇ ئاۋۇ تىل قاسساپلىقىنى نۇقتىلىق تەنقىدلىدىم، خالاس. قالدىسى قوشۇمچە. كىتاب ئۈستىدە خالسام مەخسۇس توختىلىشىم مۇمكىن. سىز بۇنداق ئۈسسۈپ كىرىپ چالۋاقاشتىن بۇرۇن ئاۋۋال ئىنكاسىڭىزدا «بىزلەرنى يىرگىندۈردى» دېگىنىڭىزدىكى ئاتالمىش بىزلەر كىمۇ بىر بىلدۈرۈۋېتىڭ. بۇ ئاتالمىش «سىزلەر» كىتابنى نەشرگە تەييارلىغان شىئە ئىسمائىلىيە باتىنىي تائىپىسىنىڭ ئۇيغۇرچە شۆبىلىرىمۇ، ياكى شالغۇت زىيالىيلار كۇلۇبىنىڭ گىلدىڭباش قەلەمكەشلىرىمۇ، ياكى ئانا تىلنى كەلسە - كەلمەس سويۇپ يەيدىغان لالما چەۋەندازلامۇ مەلۇم قىلىۋەتسىڭىز، شۇنىڭغا بېقىپ «سىزلەر»نىڭ شىنجاڭچە ۋە شالغۇتچە كاللىڭىزلار يېتىدىغان تىلدا جاۋاب قايتۇراي. بىھۇدە ئۇقۇشماسلىق بولمىسۇن! ئەگەر بۇ «سىزلەر» ئۆزىڭىزلا بولسىڭىز، بىشەم خوتۇندەك قازان - قومۇچ چاقماي ئادەمدەك گەپ باشلاڭ، بولمىسا ھاردۇقىڭىزنى چىقىرىدىغان يەرگە خاتا كېلىپ قالغان بولىسىز...\n\n## ئويغاقلار دۇنياسىدا − بۇرھان (Mihrigül Göktürk كە)\nكۆڭۈل تىلى بىلەن يېزىلغان چىن سۆزلەر سەمىمىي تۇيغۇلارنىڭ يارقىن ساداسىنى ئەكىس ئەتتۈرىدۇ. ئەستايىدىل نەزەردە مۇئەييەنلەشتۈرگىنىڭىز ۋە ياقتۇرۇپ ئوقۇغىنىڭىز ئۈچۈن رەھمەت!\n\n## ئويغاقلار دۇنياسىدا − بۇرھان (Mirkamil Kaşgarli غا)\nتەبرىك ۋە تىلەكلىرىڭىز ئۈچۈن رەھمەت. ئاللاھ خەيرلىككە بۇيرۇسۇن. كىتابلارنى ئىستانبۇلدىكى تەكلىماكان ئۇيغۇر كىتابخانىسىدىن تاپالايسىز.\n\n## ئويغاقلار دۇنياسىدا − بۇرھان (باربا روسسا غا)\n1. ۋەئەلەيكۇم ئەسسالام، سىزگىمۇ رەھمەت. ئوقۇغان نەرسىلىرىڭىزدە ئىنچىكىلىككە ئەھمىيەت بېرىدىغان، زىغىرلايدىغان ياكى ياخشى ئادىتىڭىز سايىسىدە بىزنىڭ كۆزىمىزدىن قاچقان جايلار سىزدىن قاچماپتۇ. كېيىنكى نەشرلىرىدە تۈزىتىپ ماڭىمىز، ئىنشائاللاھ.\n2. ناۋادا سىزگە مالاللىق ئېلىپ كەلمىسە، مۇشۇنداق سەھۋەنلىك بولغان جايلارنى يىغىپ خاتىرىلەپ ماڭسىڭىز، يىغىلغاندا ئۇچۇر ساندۇقىغا بىراقلا ئەۋەتىپ قويسىڭىز خۇيمۇ ياخشى بولغۇسى. ئاللاھ ھىممىتىڭىزگە ھىممەت، ئىلىم ئىشىدىكى ئەستايىدىللىقىڭىزغا بەرىكەت ۋە غەيرەت ئاتا قىلسۇن!\n3. سەھىپىڭىزدە ئورتاقلاشقانلىرىڭىزنى ئۆچۈرۈۋەتتىڭىزمۇ ياكى كۆرۈنمەس قىلىپ قويۇلغانمۇ ياكى تەڭشەكتە شۇنداق بولۇپ قالدىمۇ بىلمىدىم، ماڭا كۆرۈنمەي قويدى.\n4. سەھۋەنلىكلەرنى ۋاقتىدا ئەسكەرتىپ قويغىنىڭىز ئۈچۈن تەكرار رەھمەت ئېيتىمەن.\n\n## ئويغاقلار دۇنياسىدا − بۇرھان (Abdurahman Hasan غا)\nرەھمەت! ئويغاقلارنىڭ كۆپىيىشى زۆرۈرىيەت بولۇۋاتقان بۇ زاماندا توغرا پىكىر ئىگىلىرىنى پەرق ئېتىپ، قوللاپ قۇۋۋەتلەپ تۇرىدىغان، دادىل سۆزلۈك، سەگەك ۋە ئوت يۈرەك كىشىلىرىمىزنىڭ يەنىمۇ كۆپىيىپ مېڭىشىغا تىلەكداشمەن. خەيرلىك دۇئا ۋە تىلەكلىرىنىڭ ئەينىسى ئۆزلىرىگىمۇ تېگىشلىك بولغاي! ئاللاھ ھەق دەۋا ئۈستىدىكى قەدەملىرىنى يەنىمۇ مۇستەھكەم، يوللىرىنى داغدام قىلسۇن! خەلقىمىزگە، ۋەتىنىمىزگە يارارلىق خىزمەتلەرنى كۆپلەپ روياپقا چىقىرىشقا مۇۋەپپەق قىلسۇن!\n\n## تۈنۈگۈن ئېلان قىلىنغان «مەردلىكنىڭ بازىرى كاساتلاشتىمۇ» ناملىق تېمىغا چۈشكەن، ئەمما غايىب قىلىۋېتىلگەن بىر تۈركۈم ئىنكاسلار ھەققىدە قىسقىچە ئىزاھات: \nمەلۇم بولغىنىدەك، مەزكۇر تېما ئېلان قىلىنغاندىن كېيىن بۇرھان ئۇلۇيول ئىسىملىك يولداش، تېمىغا قارشى نەچچە سائەتلەپ ئاۋارە قىلىشنى توختاتمىدى. مەزكۇر يولداشنى تېمىنىڭ چېتىشلىق ئوبيېكتلىرىدىن بىرى بولغانلىقىنى نەزەرگە تۇتۇپ مۇخاتەب ئېلىپ جاۋاب قايتۇرۇۋاتقاندا يېزىپ بولغان بەزى ئىنكاسىنى ئۆچۈرۈۋېلىپ گەپ يورغىلىتىشنى توختاتمىدى. قۇسۇق ئىچمەي تىل ھاقارەتسىز پىكىر قىلىش ئەسكەرتىلگەندە بولسا، مەن قۇسۇق ئىچمىدىم، ئۆزگەرتىۋالمىدىم دەپ تۇرۇپ تىل ھاقارەتنى كوچا تىل سەۋىيەسىگە چۈشۈرۈپ ئەسكىلىك قىلدى. تارتىشمغا بولالمىغاندا بولسا، يانچۇقچى لۈكچەكلەر تىلىدا ھاقارەت قىلىپ تەھدىدلەر بىلەن تېرە تاراقشىتىشنى داۋام قىلدى. سەن بىر زىيالىي تۇرۇپ ئانا تىلنى بۇلغىماي سەۋىيەلىك ياز دېسە، تولغىقى تۇتقان مېكىياندەك سەھىپىنى باشقا كىيىپ چىچاڭشىپ ھەر يەرنى بۇلغىماقچى بولۇپ تېخىمۇ قەبىھ تىللار بىلەن ھاقارەتنى كۈچەيتتى. نەتىجىدە بۇ دەرىجىدىكى ساپاسىز تىل ئىگىسىنى مۇخاتەب ئالمايدىغانلىقىمىزنى ئىپادىلىگىنىمىزدە، مەزكۇر كۆكەرمە ئۇششۇق بايقۇش ئۆزى قۇسقاننى پاك پاكىز سۈمۈرۈۋېلىپ غىمىسسىدە بولۇپ ئاغزى بۇرنىنى ئېيتىۋالىدىغان تەبىئىتىنى ئاشكارا قىلىپ توختاپتۇ. مۇنداقچە ئېيتقاندا، ئاپقۇرلاپ قۇسۇپ، كەينىدىن چېلەكلەپ قايتىدىن بىر يولىلا ئېچىۋېتىشتىن ئۇيالماپتۇ. شۇنداق قىلىپ مەزكۇر يولداش بولۇۋاتقان تارتىشمىلارغا كۆپچىلىكنىڭ ئورتاق گۇۋاھ بولۇشىدىن ئەندىكىپ گويا چاشقان يەپ كەينىدىن ئېغىزىنى يالاپ يۈرۈپمۇ بولسا ئېيتىۋېلىپ ھېچنېمە بولمىغاندەك كۆرۈنۈشكە ئۇرۇنىدىغان ئوغرى مۈشۈكنىڭ قىلىقىنى قىلىش ئارقىلىق ئەسلىدىكى ناچار تەبىئىتىنى، قالپاقلىق ساپاسىزلارنىڭ تىپىك ئوبرازىنى نامايان قىلدى. قوپال قىلىپ ئېيتقاندا ئەسلىدىنلا ئۆزىنىڭ تەنقىدكىمۇ ئەرزىمەيدىغان نائەھلى تەلۋە ئىكەنلىكىنى ئۆز قىلمىشى بىلەن ئاشكارىلاشتىن ئايانمىدى. ئاخىرى بېرىپ مەزكۇر يولداش خېمىرتۇرۇچىدىنلا ئەخلاقتىن يوقسۇن بىر تەلۋە ئىكەنلىكىنى سازايە قىلىشتىن ئۇيالمايلا قالماستىن، بارچە يېزىشقان ئىنكاسلارنى، ۋاقىت سەرپ قىلىپ دېيىشكەن دىيالوگلارنى، پولىمىك ۋە تاكاللىشىشلارنى يۇيۇۋېلىپ، ئۆزىنىڭ ئادىمىي ئەخلاقتىن چەتنىگەن بارچە ھاقارەتلىرىنى ئۆچۈرۈۋېلىپ «تىللاپ قاچارلىق» قىلدى. نەتىجىدە مەزكۇر يولداش بۇ قىلىقى ۋە قىلمىشى تۈپەيلى ھەدىستىكى مۇناپىقنىڭ سۈپەتلىرىدىن بىرى بولغان «بىراۋ بىلەن تۇتۇشۇپ قالغاندا ئېغىز بۇزارلىق قىلىدۇ»، دېگەن سۈپەتنى ۋايىغا يەتكۈزۈپ ئورۇنلاش ئارقىلىق تېخىمۇ نەزەردىن چۈشتى. شۈبھىسىزكى، بۇنداق تەلۋىلىكنىڭ دىياگنوزى روھىي كېسەللىك، چىدىماسلىق ۋە مەزكۇر مەردلىك تېمىسىدا ئۇچىغا چىققان نامەردلىكنى ئەڭ سۈپەتسىز ۋە ساپاسىز بىر شەكىلدە سادىر قىلىشتىن باشقا ئىش ئەمەستۇر. ئورتاداكى ھەقىقەت شۇ: مەزكۇر تېمىغا چۈشكەن ھېچبىر ئىنكاس ياكى دىيالوگ سەھىپە تەرىپىدىن ئۆچۈرۈلمىدى، بەلكى مەزكۇر يولداش دەيدىغان تىل ئاھانىتىنى دەۋېلىپ باشتىن ئاخىر ھەممە ئىنكاسلارنى ئۆزى ئۆچۈرۈۋالدى. شۇ قاتاردا سەھىپىمىز تەرىپىدىن قارشى تەرەپكە يازغان ئىنكاسلارمۇ، ئېتىرازلارغا قايتۇرغان جاۋابلارمۇ قوشۇپ يوق بولدى. ۋاقىپ بولۇنغاي!\nباشتىن كەچۈرگەن يۇقىرىقى تەجىرىبىلەرگە ئاساسەن سەھىپىمىز بۇ دەرىجىدە ساپاسىز ۋە ئەخلاق يوقسۇنى بىرىنى ئەسلا قارشى ئالمايدىغانلىقىنى بىلدۈرىدۇ. شۇنداقلا بۇنىڭدىن كېيىن سەھىپىدىكى ھەرقانداق بۇلۇڭ پۇشقاقتا مەزكۇر يولداش كۆرۈلۈپلا قالسا ئوغرى چاشقاننى قوغلىغاندەك قوغلاپ، ئىنكاس-يازمىلىرىنى سۈپۈرۈپ ماڭىدىغانلىقىنى جاكارلايدۇ.\n\n## ئويغاقلار دۇنياسىدا − بۇرھان (ئەكبەر مۇھەممەد كە)\nسىز دەۋاتقان «بۇ كىشى» ئاتلىق كىشى بىلەن ئىشىم يوقلۇقى ئۇ كىشىنىڭ ئۆزىگىمۇ ئايان. سىز ئۇ كىشىگە ۋاكالىتەن تومۇر تۇتقىلى كىرگەنلەردىن بىرى بولسىڭىز سىزگىمۇ جاۋاب شۇ:\nبىرىنچى: تەنقىدتە شەخسكە ھۇجۇم قىلىندى دېيىش ئۈچۈن شەخىسنىڭ شەخسىيىتىگە تەۋە خۇسۇسىيىتى تارتىپ چىقىرىلغان بولۇشى كېرەك. ھالبۇكى تەنقىد زېھنىيەتكە، زېھنىيەتتىن ئېقىپ چۈشكەن ماغزاپ ئىدىيەلەرگە، تۇتۇملارغا بولۇۋاتىدۇ. شۇنداق بىر زېھنىيەت ۋە تۇتۇملارنىڭ بارلىقىنىڭ ئەڭ ياخشى دەلىلى، ئۇنىڭ ئۆزىنىڭ قەلىمىدىن تۆكۈلگەن نەرسىلەردۇر. سەھىپىدە شۇ پىكىرلەر مەنبەسى بىلەن پاكىت ئورنىدا مىخلىنىپ تۇرۇپتۇ. بۇنىڭ شەخسىيەت ياكى يەنە بىر نەرسە بىلەن ئالاقىسى يوق.\nئىككىنچى: «ئۆلىمالارنى چىشلەپ تارتىش» دېگىنىڭىز قىپقىزىل كاززاپ گەپ بولۇپتۇ. تەنقىدتە ياخشىنى ياخشى، ياماننى يامان دەپ مۇئەييەنلەشتۈرۈش چىشلەپ تارتىش بولمايدۇ. ھەر ساھەگە تەنقىد قىلىنىۋاتقاندا شۇ ساھەنىڭ كەسپىي ئەخلاقى، مىزانى مەركەزگە ئېلىنىپ تۇرۇپ تەنقىدلىنىۋاتىدۇ. ئۆزىنىڭ مىزانىغا ئۆزى دەسسىگەننى پاكىتى ۋە داۋلىسى بىلەن تەنقىدلەشنى «چىشلەپ تارتىش» دەپ ئاتاش ئۇچىغا چىققان بىشەملىك، ئۇششۇغلۇقنىڭ ئالامىتى.\nئۈچىنچى: تەنقىدلەردە ھەقىقىي ئالىم - ئۆلىمالىرىمىز ھەققىدىكى، شۇنداقلا ھەققانىي مەيداندا تۇرغانلارنى ئىجابىي مۇئەييەنلەشتۈرگەنلىك ھەققىدىكى يازمىلارنى، ماقالىلىرىنى قاراپ تۇرۇپ كۆرمەسكە سېلىپ مۇئەييەن بىر توپقا قىلىنغان تەنقىدنى «ئۆلىمالارنى چىشلەپ تارتىش» دەپ چۈشسىڭىز بۇ چاپانچىلىق، شۇنداقلا ئوقۇرمەننى قاراباستۇرۇش جۈملىسىدىن بولىدۇ.\nتۆتىنچى: قەلەم ئۇچىنى «تىغ ئۇچى»، تەنقىدنى «چىشلەپ تارتىش»دەپ قالپاق كەيگۈزۈپ ئالدىن ھۆكۈم قىلىۋېلىپ ئارقىدىن يۈكلەنسىڭىز بۇنىڭدا كۆتۈرمىكەشلىك ۋە رېئاللىقنى ئاستىن - ئۈستۈن قىلىش خاھىشى ئەكىس ئەتتۈرۈلگەن بولىدۇ.\nبەشىنچى: پىكىر ۋە زېھنىيەتكە ھەمدە ئۇنىڭ تۇتۇملىرىغا تېگىشلىك جاۋابنى ئەگەر قارشى تەرەپ قايىل بولمىسا چاپارمەنلىرىنى ئەۋەتىپ قويماي ئۆزى كىرىپ چۈشەندۈرۈش بېرىشى كېرەك. شۇنداقلا پېشانىسىگە سۈرۈۋالغان داغنى ئۆزى ۋاقتىدا ئادالاپ، ئىندىجىنىس جىنايىتىنى سادىر قىلغانلارغا قىلىنغان ھەققانىي پىكىرلەرگە ئارتۇقچە يۈكلىنىپ نادانلىق قىلغىنىنى تەن ئېلىشى كېرەك. ئۇنداق قىلمىسا، سەپداشلىرىنى ئۆز ئىچىگە ئالغان ئاۋۇ ئىزاھاتقا قارىتا يۈكلىنىشلىرىنى، تۆھمەتلىرىنى تەكرارلاپ ئۆز مەيدانىنى شەرھىلەپ بېرىشى زۆرۈر. ئۇنداقمۇ قىلمىسا، ئىندىجىنىسچىلار توپىغا چىۋىن قوندۇرماسلىقتەك ئاۋۇ لەنەتگەردە تۇتۇمىغا داۋام قىلىۋەرسە، بىزمۇ يوللۇق تەنقىدىمىزنى بېرىش ئارقىلىق سۇيۇقلاندۇرغۇچى قوشيۈزلۈكلەرگە بولغان قارىشىمىزنى داۋاملاشتۇرۇۋېرىشىمىز زۆرۈر بولۇپ قېلىۋېرىدۇر.\nئالتىنچى: ئەگەر سىز «بۇ كىشى» دەپ ئاتاۋاتقان كىشىنىڭ ئائىلە سىرتىدىكى باللىرىدىن بىرەسى بولمىسىڭىز، ئاۋۋال ھەر ئىشنى ئۆزىنىڭ ماقامىدا ۋە ئاتىقىدا ئاتاپ تۇرۇپ، ئوقۇرمەننى قاراباستۇرۇش تىپىدىكى گەپچىلىكنى يىغىشتۇرۇپراق پىكىر قىلغايسىز. ناۋادا سىزمۇ مەزكۇر «كىشىگە» ئوخشاش قاراشتا بولسىڭىز دەۋاتقانلىرىڭىز خەلقنىڭ قارىشىسدىكى ئىندىجىنس توپىنىڭ غالتەكچىسى قاتارىدىكى دۇمباقچىلىقتىن باشقا ئىش ئەمەسلىكى مۇئەييەنلىشىدۇ. ئەگەر سىز خەلقنىڭ قارارىغا ھۆرمەت قىلغۇچى ۋە ئىندىجىسنىلىقنى جىنسىيىتىگە ئايلاندۇرۇۋېلىشنى توغرا كۆرۈشچىلەردىن بولسىڭىز سىزمۇ پىكرىڭىزنى يېزىپ بايان قىلىپ باقسىڭىز بولىدۇ. ئۇ چاغدا ئۇنىمۇ سەھىپىگە مىخلاپ تۇرۇپ تېگىشلىك جاۋابىمىزنى بەرگەيمىز.\n\n## قالپاققا تۇشلۇق «قىرغىز»لار غايىب زاماندا\nئەقلىي يېتىلىشى كېچىكىپ بوي تارتىپ قالغان كەپسىز بالىنى نازۇ - نېمەتلىك داستىخانغا قويۇپ بەرسەڭ، قىلىدىغان ئىشى پېتىقداش بولغىنى بولغان. «سەۋىيە» دەرىجىسىگە كۆتۈرگىلى بولمايدىغان ئېتىرازغا يەڭ تۈرگۈچە، سەۋىيە ئالدىدا ھەد – ھۇدۇدىنى بىلىدىغان قۇلاق موللىسى بولۇشمۇ بىر سەنئەت، بىر سەۋىيە، بىر دىت مەسىلىسى. ئەھۋالدىن قارىغاندا، ھە دېگەندە تەنقىدىي كۆز قاراشلارغا ئولتۇرالماي كېتىدىغان، پەرقلىق سىياسىي نۇقتىئىنەزەرلەرگە ئەقلىي سوغۇققانلىق بىلەن مۇئامىلە قىلىشنى، مۇھاكىمىلىق يوسۇندا زاكونلىشىشنى بىلمەي كالامپايلارچە ئىنكاس قايتۇرۇش (كاپشىش) قا خۇشتار نوپۇزپەرەسلىكنىڭ؛ تەنقىدنى قانداق يوسۇندا ئوقۇشنى، ئاڭلاشنى ۋە قانداق قوبۇل قىلىشنى بىلمىگەندىن سىرت، ئېپىنى كەلتۈرۈپمۇ بولسا جاۋاب قايتۇرۇشتا ساپاسى نۆلدىن تۆۋەنگە ساقىپ تۇرىدىغان تومپايلىقنىڭ؛ ئىجتىمائىي تەنقىد تىلى بىلەن سىياسىي تەنقىد تىلى ئوتتۇرىسىدىكى چېگرانى پېتىقداپ كۈلكىگە قېلىشتىن ئايانمايدىغان پىكرىي گادايلىقنىڭ؛ يوق نوپۇزنىڭ ئارقىسىغا سىغىنىپ كۈن ئۆتكۈزۈشنى داھىيلىق سانايدىغان ئانارخىيلىق بەڭۋاشلىقنىڭ؛ ئىشى ئارتىپ كەتكەن قانسىق تەرەپبازلىق ۋە قوش ئۆلچەمچى قاشاڭ زېھنىيەتنىڭ تىپىك ئورنىكى بولغان بۈگۈنكى «ئەبگالاشقان موللىلىق» ئەسلىدىكى پەگاسىنى تاپالماي پەدە ئىزدەپ ئاۋارە ئوخشايدۇ.\n\n## «مەجازىي ئۆلىمالىق قاچانغىچە؟» ناملىق يازمىغا چۈشكەن بىر ئىنكاسقا جاۋاب\n\n**مۇرشىد مۇرشىد:**\nئەسسالامۇ ئەلەيكۇم، بۇرھان ئەپەندىم، ئاللاھ قولىڭىزغا دەرت بەرمىسۇن. ياخشى يازمىلارنى يېزىۋاتىسىز. سىزگە سەمىمىي تەكلىپىم سىزنى خالىس نىيەتلىك ياخشى بۇرادەر دەپ ئويلايمەن (ئاللاھ ئەڭ ياخشى بىلگۈچى). تەنقىد، ئوبزور ئاشنىڭ تۇزىغا ئوخشاش ئاز مىقداردا نورمال بولغىنى ياخشى. تەشكىلاتلار، زىيالىلار، ئەھلى ئىلىملەرگە يازغان تەنقىد، ئوبزورلىرىڭىز خېلى يېتەرلىك بولدى دەپ ئويلايمەن، بۇ خەلقنى ئوبزور، تەنقىد بىلەنلا ئىسلاھ قىلىپ بولغىلى، ئىشلىرىنى ھەل قىلىپ بولغىلى بولماس. ئەگەر مېنىڭ تەنقىد، ئوبزور يېزىشتىن باشقا ئارتۇقچىلىقىم يوق دەپ قارىسىڭىز، ئويلىنىپراق يازارسىز، يېڭى تېمىڭىزنىڭ ئاستىغا چۈشكەن ئىنكاسلارنى كۆردىڭىز ھەقىچان، كىملەرنىڭ يازمىڭىزدىن سۆيۈنگەنلىكىنى بىلگەنسىز. مېنىڭچە، سىزنىڭ ئەمدى ئىككىنچى بۆلۈمگە ئۆتىدىغان ۋاقتىڭىز كەلدى. يەنى سىز تەنقىد، ئوبزورلىرىڭىزنى ئازلىتىپ دىنىي ئەھلى ئىلىملىملەر، زىيالىلار، تەشكىلاتچىلارغا يول كۆرسىتىدىغان سىستېمىلىق نەزەرىيە ۋە ئۇنىڭ مۇكەممەل شەرھىسى بولسا شۇنى سىستېمىلىق ھالدا ئوتتۇرىغا قويۇپ، شۇ ئىدىيە، پىكىرنى تارقىتىشقا ھەرىكەت قىلىڭ. ئۇنداق بولمايدىكەن، يازمىلىرىڭىز ئەكىس تەسىر بېرىپ، سەلبىي نەتىجىلەرنى ئېلىپ كېلىشى، پايدىسىدىن زىيىنى كۆپ بولۇپ قېلىشى، قىسىقىسى ئەھمىيىتىنى يوقىتىشى، سەتراق ئېيتقاندا مازلىشىشى مۇمكىن.\n\n**ئويغاقلار دۇنياسىدا − بۇرھان:**\nۋەئەلەيكۇم ئەسسالام مۇرشىد مۇرشىد ئەپەندى:\n1. ئالدى بىلەن دۇئا تىلەكلىرىڭىز ئۈچۈن تەشەككۈر.\n2. «سەمىمىي تەكلىپ» دەپ ئاتىغان بۇ سەپسەتىلىك جۈملىلەر دۆۋىسى ئىنكاسىڭىزنى يازدۇرغان قۇۋۋەتنىڭ مەنبەسى ساددىلىقتىنمۇ، چاپانچىلىقتىنمۇ، تەخسىكەشلىكتىنمۇ ياكى قوشقا يېڭى قېتىلغان ئۇي مىسالى ئاكتىپلارچە قارام جۈرئەتكارلىقمۇ بىلىپ بولمىدى. تەنقىد ۋە تەنقىدچىلىكنىڭ نېمىلىكىنى ئاڭقىرىپ بولالمايدىغان تالىپچاق سەۋىيەسىدىكى بىرى. چۈنكى تەنقىدنى تۇزغا ئوخشىتىپ بىزارلىقىڭىزنى ئىپادىلەپ كېتىشلىرىڭىز بەئەينى بىر زامانلاردا ئىپتىدائىي تالىپچاقلارغا دەرس قىلىنىدىغان سامان قەغەز، سېرىق سەھىپىلىك كىتابلاردىكى «النحو في الكلام كالملح في الطعام» دېگەن قاپىيەگە ئوخشاش گەپساتارلىق ۋە ساختىلىق ئۈستىگە قۇرۇلغان ئويدۇرۇلما گەپلەرنىڭ ياپسالانغان نۇسخىسى ئىكەنلىكى ئاپئاشكارا تۇرۇپتۇ. دەرۋەقە، يۇقىرىقى ئەرەبچە جۈملە خۇددى سىزنىڭ ھەرە نەشتىرى يالىتىلغان، مۇنداقچە ئېيتقاندا يانپاشقا ئۇرۇپلا ياپسالىغان جۆيلىمە تەشبىھىڭىزگە ئوخشاش ئويدۇرما، يۈزەكى ۋە سېپى ئۆزىدىن قۇرۇق گەپ بولۇپ، مەزكۇر جۈملە ئىسلام تارىخىدا ئۆتكەن مەشھۇر تىلشۇناس، لوگىكىشۇناس، تېرمىنشۇناس، شۇنداقلا گىگانت ئوبزورچى ۋە تەنقىدچى پەيلاسوپ ئۆلىمالاردىن سەييىد شەرىف ئەلجۇرجانىينىڭ سۆزى بويىچە «گەپ ئوينىتىپ بۇرمىلىغانلىق، ھېچبىر ئىزدىنىشتىن نېسىۋە ئالمىغان قارىسىغا گەپ يورغىلاتقانلىق» جۈملىسىدىندۇر. بالاغەت ۋە پاساھەت ئالىملىرىنىڭ ئىپادىسى بويىچە ساختا، خاتا تەشبىھدۇر. فىقھىشۇناسلىقتا «قىياسى مەئەلفارىق (ئەمەس نەرسىنى بىر - بىرىگە ئوخشىتىۋېلىش)»تۇر. شۇنداقلا بۇ ئەقلى جايىدا كىشىنىڭ ئوخشىتىدىغان تەشبىھىدىن ئەمەستۇر. خۇددى شۇنىڭدەك كەمىنىمۇ سىزنىڭ تەشبىھكە تايىنىپ ئېيتقان: «تەنقىد تۇزغا ئوخشايدۇ، ئاز مىقداردا، نورمال بولغىنى ياخشى» دەيدىغان جۆيلىمىڭىزگە قارىتا دەيدۇكى، تەشبىھىڭىز ئوخشاشلا يۈزەكى ۋە جايىنى تاپمىغان، بەلكى يۇقىرىقى نەھۋىگە دائىر جۈملىنى ياپسالاپلا ئېلىپ چىقىپ دەپ بېقىلغان تەقلىدىي لاۋزا گەپلەر جۈملىسىدىندۇر. ئەگەر راستتىنلا تەنقىدنى سىزنىڭ يەپ - ئىچىش «پەلسەپەڭىز»دىكى مەنتىقىگە سېلىپ ئوخشىتىشقا توغرا كەلسە، تەنقىد تۇز ئەمەس، بەلكى تۇزنى ئۆز ئىچىگە ئالغان ئاش - تاماقنىڭ بەتتەم ياكى تەملىكلىكىنى پەرقلەندۈرگۈچى ئۇستام، زەرەر ياكى پايدىلىقلىقىغا، ئوزۇقلۇق قىممىتى يۇقىرى ياكى تۆۋەنلىكىگە، قۇۋۋەتلىك ياكى زەھەرلىك نىسبىتىنىڭ قايسى دەرىجىدە ئىكەنلىكىگە دىياگنوز قويغۇچى ھەكىم ياكى ئوزۇقلۇقشۇناس، دېسىمۇ بولىدۇ. تەنقىد كۆپ قىرلىق بىلىم ۋە كەڭ بولغان نەزەر دائىرە، ئۆتكۈر ۋە زىل بولغان سەزگۈر ئەقلىيەت تەلەپ قىلىدىغان بىر ئىش. تەنقىدنىڭ سۆز يىلتىزى بولغان ساختىسى بىلەن راستىنى ئايرىپ پەرقلەندۈرۈش مەنىسىدىكى «نەقد» سۆزىدىنلا مەسىلىنى تەشبىھكە زورلىمايلا ئايدىڭلاشتۇرۇۋېلىش مۇمكىن. جۆيلىمىڭىزدىكى مەسىلىنىڭ ھەقىقىتىنى ئىزاھلاشقا خىزمەت قىلمايدىغان، ئەكسىچە ساختا تەشبىھ ۋە تۇتۇقلاشتۇرۇشقا يارايدىغان ئوخشىتىشلار ئەمەلىيەتتە تەنقىدنىڭ نېمىلىكىنى تېگى ماھىيىتىدىن بىلىپ بولالماسلىققا، بىلمىگەننى بىلىدىغان قىياپەتە كىرىۋېلىپ قارىغۇلارچە گەپدانلىق قىلىپ ئويدۇرما جۈملە قۇرۇشقا بېرىپ ياتىدىغان گەپچىلىك، سۇۋاقچىلىق جۈملىسىدىندۇر. \n\n3. يازمىدا سىزنى چىچاڭشىتىۋەتكەن مەجازىي ئۆلىمالىق مەسىلىسى كۈنىمىز ۋەزىيىتىدە مىللىي كىرىزىس، دىنىي كىرىزىس، شۇنداقلا مەدەنىيەت كىرىزىسىغا ياتىدىغان زىل بىر ھادىسە. بۇنداق خەتەرلىك ھادىسىنىڭ ھەر تۈرلۈك ۋارىيانتلىرىغا قارىتا ئۇدۇللۇق ئوبزور - تەنقىدلەرنى، ئېغىر - يېنىكلىكىگە قاراپ ئايدىڭلاتقۇچى يورۇتمىلارنى بېرىش قولىدىن كېلىدىغان ھەربىر قەلەم ئىگىسى، پىكىر ئەربابى ئۈچۈن بىر مەجبۇرىيەت، مەسئۇلىيەت مەسىلىسىدۇر. تەنقىدنىڭ ئۆتكۈر بولۇشى، كۆپ ياكى ئاز بولۇشى يۈز بېرىۋاتقان مەسىلىنىڭ خەتەرلىك ياكى جىددىيىتىگە سەل قاراشقا بولمايدىغانلىقىغا چېتىلىدۇ. قانداقتۇر جىق قىلىۋەتسە شاكىراپ، ئاز قىلسا نۇرمال بولىدىغان ئاشپەزلىك دەستۇرىنىڭ قائىدە - پىرىنسىپلىرىغا ئوخشىمايدۇ، ھەم ئوخشىتىلمايدۇ. خاتا تەشبىھتىن خاتا مۇشەببەھنى ياساپ چىقىشتەك بۇنداق ياسالمىلىق جۆيلىمىڭىزدە كەڭ ئورۇن ئالغان. \n\n4. يازما نوقول تەنقىدلا ئەمەس، ئۇنىڭ ئاساسىي گەۋدىسى ساختىلىق باش كۆتۈرگەندە ئۇنى نېمە بىلەن ئايرىش كېرەكلىكى، ساختىلىقنىڭ بارار يىرىنىڭ نېمىلىكى ئىشارەت قىلىنغان. بۇ تۈر يازمىنىڭ ئاساسىي ئوبيېكتى بولسا، ئۇنتۇلۇۋاتقاننى ئەسلىتىش، پايخان قىلىنىۋاتقان مىزان - قائىلەرنى جانلىق تەتبىقلاش ئارقىلىق ئىلىمنىڭ يولىنى تۇتقان، كەلگۈسىنىڭ ئالىم - ئۆلىما نامزاتلىرى، چېچەن تالىبۇلئىلىملىرىنى ساختىلىشىشتىن ھەزەر ئەيلەشكە، مەسئۇلىيەت نۇقتىسىدىن مەسىلە كۆزىتىشكە يېتەكلەش رولىنى مەقسەت قىلغان بولىدۇ. چۈنكى ساختىلىشىش كۆز ئالدىمىزدا بولغىنى بىلەن، ساپ ۋە ساغلام شەكىلدە ئىلىم ئېلىش يولىنى تۇتۇۋاتقان، ھەقنىڭ ۋە ھەقىقەتنىڭ يورۇتۇلۇپ تۇرۇشى بىلەن ئويغاقلىققا يۈزلىنىۋاتقان تالاي تالىبۇلئىلىملەرمۇ يازمىنىڭ مۇخاتەب كوللېكتىپلىرىدىندۇر. بۇنىمۇ دىققەتكە ئالماستىن يازمىنى مۇئەييەن توپ ياكى تەشكىلاتقىلا قارىتىۋېلىش زورۇققانلىق، خۇدۈكسىرىگەنلىك، ئەتەي شۇنىڭغا تارتىپ قورساق بوشاتقانلىقتۇر.\n\n5. تەنقىدنى ئوڭ تۇتۇپ ئوقۇش سەۋىيەسىنى يىتىلدۈرۈپراق ئاندىن گەپ يورغىلىتىشنى سىناپ باقسىڭىزمۇ كېچىكمەيسىز. چۈنكى سىزنى ئولتۇرالماس قىلىۋەتكەن بۇ تېمىدا ئۆلىمالىقنىڭ پۈچەكلىشىشىگە قارىتا مەلۇم تەنقىدىي نۇقتىلار تىلغا ئېلىنغان بولسىمۇ، تىلغا ئېلىنغان بۇ نۇقتىلار خاراكتېرسىزلىشىۋاتقان، شۇنداقلا ئەسلىنىڭ قىياپىتىگە كىرىۋېلىپ ئىلىمنىڭ، ئالىم - ئۆلىمانىڭ ئوبرازىنى پايخان قىلىۋاتقان ساختىلىش ياكى ساختىلىققا يۈزلىنىش ھادىسىسى تەھلىل قىلىنغان، شۇنداقلا رېئاللىقنى ئەكىس ئەتتۈرۈشكە ئەھمىيەت بېرىلگەن. ھالبۇكى سىز بۇ نۇقتىلارنى قىلچە نەزەرگە ئالماستىن، ئۇدۇللا قانداقتۇر ئۆزىڭىز مۇشۇ تەنقىدكە ئوبيېكت دەپ بېكىتىۋالغان توپ ئىچىدىكى بىرىدەك، ياكى شۇلارنىڭ خۇشامەتگۇيلىقىنى قىلىپ تۆرەلمە سالاچىلىق ۋەزىپىسىنى ئۈستىگە ئېلىۋالغان كاندىدات موللىدەك ئىش ئۆگىتىپ كېتىپسىز. بىلىۋېلىڭكى، سىزگە ئارتۇقچىلىقلىرىم ئۈستىدە توختىلىش قەرزىم بولمىغاندەك، نېمىگە قانداق ۋە قانچىلىك تەنقىد قىلىشنى رايىڭىزغا چۈشۈرۈپ ئورۇنداش قەرزىممۇ يوق. سەۋىيەڭىز ئۈمىدسىزلەندۈرمەيدىغان باسقۇچقا بارغاندا ئورتاقلاشسام ياكى ئوچۇقلىما بەرسەممۇ كېرەك يوق.\n\n6. تەنقىد ئاممىباب يېزىلغان بولغاچقا، ھەر تۈرلۈك پىكىر ئەھلى ئۆزىنىڭ چۈشەنچىسىگە بېقىپ ئويلىغانلىرىنى يېزىش ئەركىنلىكى بولىدۇ. ئىنكاسچىلار ئارىسىدا تەنقىدنى سىزگە ئوخشاش تەتۇر تۇتۇپ غەرىزىگە بويسۇندۇرۇپ ئوقۇيدىغانلارمۇ، تەنقىد ۋاقتىدىن پايدىلىنىپ قورساق كۆپۈكىنى تۆكىدىغانلارمۇ، ياكى خاتا چۈشەنچە ئاساسىدا نەپرىتىنى ئىپادىلەيدىغانلارمۇ چىقىدۇ. سىزدە تالىپقا خاس ئەدەپ، مەسئۇلىيەت ئېڭى بولىدىغان بولسا، بىرى كىرىپ ئۆلىما ۋە دىنغا قورسىقىدىكى تۆكۈنلىنى تۇتۇۋېلىپ «سېنىڭ تەنقىدىڭ مۇشۇنىڭغا سەۋەب بولدى»، «سۆيۈنۈپ كەتكەنسىز»، دەپ تاپا قىلىپ ئۇششۇقلۇق قىلماستىن، ئېغىل تاپالمىغان بۇقىدەك كەلسە كەلمەس ئۈسمەستىن، ئاشۇ ئىنكاسنى يازغۇچىغا پىكرىڭىزنى بەرسىڭىز ياكى خاتا چۈشەنچىسىگە توغرىسىنى يەتكۈزۈپ قويىسىڭىز ئوڭ ئىش بولار ئىدى. خالىمىسىڭىز ئۇمۇ ئىختىيارلىقىڭىز ئىدى. دىن ۋە ئۆلىما ئوبرازى قەدەمدە بىر بۇلغىنىۋاتسا، خاتا چۈشەنچىلەرنى ئىسلاھ قىلىدىغان ئىلمىي ۋە پىكرىي خىزمەتلەر ئورنىغا ئانسامبىلغا خور ئېيىتىشىش دولقۇنلىرىغا غەرق بولۇپ، سەمىمىيەتسىزلىك، رىياكارلىق ئەۋج ئېلىنىۋاتسا، خاتا چۈشەنچىلەر بازار تاپماي، دىنىيلىق ۋە ئۆلىمالىق ئوبرازلارغا قارىتا باشقىچە قاراشلار ئوتتۇرىغا چىقماي مۇمكىنمۇ؟ بۇنداق ئەھۋالدا مەسىلىنىڭ سەۋەبكارلىق نۆۋىتىنى مەسئۇلىيىتىنى ئادا قىلىش يولىدىن شاشقان ئالىم - ئۆلىما ئاتلىقلاردىن باشلىماي، ساختىلاشقان ئۆلىمالىق بىلەن ھەقىقىي ئۆلىمالىقنىڭ پەرقىنى ئايرىپ مەسىلىگە ئايدىڭلىق بېرىشكە ئۇرۇنغان قەلەم ئەھلىگە، يەنى كەمىنىگە يامىشىپ چىشلىۋېلىشقا ئۇرۇنسىڭىز بۇنىڭ ئۆزى سېپى ئۆزىدىن بەغەرەزلىك، نەزىرىڭىزدە تەنقىدلىنىۋاتىدۇ دەپ بېكىتىلگەن ئۆلىما توپىغا قارىتا تەخسىكەشلىك، خۇشامەتچىلىك قىلغان ھېسابلىنىسىز.\n\n7. تەئەددىيلىق جۈملىلىرىڭىزدىكى ئىش ئۆگىتىشلىرىڭىزدىكى تەنتەكلىك ۋە نەشتەر ئارىلاش پارادوكسلىق تەۋسىيەلىرىڭىز بۇ خۇسۇستا جاۋاب قايتۇرۇشقا ئەرزىمەيدىغانلىقىنى كۆرسىتىپ تۇرۇپتۇ. بۇنىڭغا قارىتا: مۇمكىنقەدەر ئىدىيە، سىستېما، تەشكىلات، دېگەندەك لۇغەت مەنىسىنىڭ ئۇ تەرىپىگە زېھىن سىغىمىڭىز يېتىشمەيدىغان گەپلەرنى ئازىراق قىلىپ كۆپرەك ئۆگىنىشكە، نەزەر دائىرىڭىزنى چوڭقۇرلاشتۇرۇشقا ئۆزىڭىزنى ئاتاڭ، دېيىشتىن باشقا مۇۋاپىق تەۋسىيە تاپالمىدىم.\n\n8. تەنقىدتە يېزىلغان مەسىلىلەرگە قارىتا ئىلمىي ياكى پىكرىي ئاساستا رەددىيە بولسا ئوتتۇرىغا تاشلىماستىن، ھۆل تامدىن ھوشۇ چىققان تەرزدە «تەنقىد يازىۋەرسىڭىز ئەكىس تەسىر بېرىپ مازلىشىسىز» دەيدىغان بىمەنە گەپلىرىڭىزمۇ ئۆزىڭىزدە قالسۇن! قاچان يوللۇق تەنقىدنى قوبۇل قىلماسلىقنىڭ ھەقىقىي مازلىشىش ئىكەنلىكىنى ئاڭقىرىسىڭىز، شۇ چاغدا ئىشىك قاققايسىز.\n\n9. يېغىپ ئېيتقاندا، تا ۋەتەندە - ئىشكايلىدا ھەپتىيەك قولتۇقلاپ يۈرگەن چاغلاردىن، سىستىېمىلىق مائارىپ تەربىيەسى كۆرۈش ياكى تۈزۈككىنە بىر بىلىم قۇرۇلمىسى تىكلەش ئۇياقتا تۇرسۇن، ئىككى ھەرەمدىكى ئۇ شەيختىن بۇ شەيخقە قاتىراپ ئوقۇش غېمىدە يۈرگەن زامانلىرىڭىزدىن باشلاپ يېپىنچىسىغا چىۋىن قوندۇرماي قورۇپ كېلىۋاتقان بۈگۈنكى «ئۆلىما» توپىنىڭ ئىچىدە، ئەتراپىدا ياشاش، كۆزىتىش ئىمكانىيىتى ئىلكىڭىزدە تۇرۇۋاتقان نۆۋەتتىكى كۈنلىرىڭىزدىمۇ يېقىنقى نەچچە يىلدىن بۇيانقى يۈز بەرگەن ۋە بېرىۋاتقان ئىجتىمائىي، سىياسىي ۋە دىنىي كىرىزىسلاردا كۆرسىتىلىپ كەتكەن «كارامەت»لەرگە قاراپمۇ بولسا ئاق - قارىنى پەرق ئېتەلىگۈدەك سەۋىيەدە بولمىغانلىقىڭىز ھەقىقەتەن ئەپسۇسلىنارلىق. بۇ كەلگۈسىمىزدە ياراملىق بىر دىنىي ئۆلىما بولۇپ يېتىشىپ چىقىش ئورنىغا، خاراكتېرسىز ئۆلىما توپىغا بىر ساننى كۆپەيتىپ بېرىش بىلەن تۆھپە قوشىدىغانلىقىڭىزدەك بىر سىيمادىن ئالدىن سىگنال بېرىپ تۇرۇپتۇ. بەلكىم دىنىي تەرجىمانلىق بىلەن ھەۋەسكار مۇتەرجىملىك ئارىسىغا تارتىلغان سىزىقتا بېرىپ كېلىپ يۈرۈۋاتقان بىر تالىپ ئۈچۈن ئۇشبۇ جاۋابىم ھەقىقىي ئۆلىما ياكى ساغلام خاراكتېرگە ئىگە ئىلىم ئەھلىلىرىنىڭ يولىغا تۈزۈكچە قەدەم تاشلاشقا تۈرتكە بولىدىغان بىر ئاگاھ، بىر ئىيقاز، بىر ئويغىتىش بولۇپ قالسا، ئەقلىنى سىلكىشىگە سەۋەب بولۇپ قالسا، نە ئەلا!!!\n\n10. سىز ۋە سىزگە ئوخشاش خۇشامەتگۇي تالىپچاق، زىيالىيچاقلارغا دەيدىغىنىم شۇكى، ئەل - ۋەتەن ئاللىبۇرۇن قولدىن كەتكەن، مىللەت خار – زەبۇنلۇققا ئېغىر پاتقان، ھاياتلارنىڭ قۇرتۇلۇش يولىدا 24 سائەتلىك بىر كۈننى 25 سائەتلىك خىزمەت بىلەن تولدۇرۇشقا بەل باغلىشى مىللي بۇرچقا، پەرز كۇپايىدىن پەرز ئەين دەرىجىسىگە بېرىپ قېلىۋاتقان كۈنىمىز ۋەزىيىتىدە دۇنيالىقىغا ئۆتكۈنچىلىكتىن باشقىنى، ئاخىرەتلىكىگە قىلچە پايدىنى كەلتۈرمەيدىغان ھەر تۈرلۈك زەنجىرسىمان ئالاقە باغلاقلىرىدىن جىسمانىي ۋە مەنىۋى بوشىنىش، قىسقىغىنە دۇنيالىقتا مىللىتىگە، دىنىغا چىن ئىخلاس بىلەن خىزمەت قىلىشقا بەل باغلاش زۆرۈرىيەتتۇر. زۆرۈرىيەتنى تونۇپ يېتىش بىلەن يولىنى تاپالماي گاڭگىرىغاننى ئاز دەپ ئورنىغا ئۇنىڭ - بۇنىڭكىنى كۆتۈرۈپ يۈرۈش، كىمنىڭ كۈنلۈكىنىڭ ئاستىغا داستىخان كەڭرى سېلىنسا شۇنىڭدىن ئۈلۈش تىلەپ يېيىش بىلەن جاننى جان ئېتىپ تەسەللىيلىك ھاياتنى ياشاپ كۈن ئۆتكۈزۈشنى ھايات يولى قىلىۋېلىش ئارىسىنى تاللاش ئۆزۈڭلارغا قالدى. لېكىن پەلەكنىڭ چەرخى ئايلىنىپ كېرەكلىكلەر بىلەن كېرەكسىزلەر ئايرىپ چىقىلىدىغان، ئادەمىيلىكى، قىممەت دەرىجىسى قىلغان ئەمىلى ۋە تۇتۇمىغا بېقىپ مۇئامىلە قىلىنىدىغان كۈندە، كەمىنىنىڭ دەيدىغىنى بۈگۈنقىگە ئوخشاشلا رەسۇلىمىزنىڭ ئېيتقان: هل بلغت؟ اللهم فاشهد! دېگەن سۆزىگە ئوخشاش: تەڭرىم، دەيدىغاننى دېگەنمەن، يازغانمەن، قالغىنى ئۆزۈڭ بىلىپ بىر تەرەپ قىل) بولغۇسى، ۋەسسالام!\n\n## ئويغاقلار دۇنياسىدا − بۇرھان (پەر مان غا)\n1. چامغۇر يۇلۇش ھېكايىسىدەك ئىتقا ئەگىشىپ مۈشۈك، مۈشۈككە ئەگىشىپ چاشقاننىڭمۇ بەلدىن تارتىشىپ بەرگۈسى كەلگەن بولسا، ئۇنىڭغىمۇ مەرھابا. دەل سىز دەۋاتقان تەرەپلىرىنىڭ ھەممىسىنى يىغىپ كەلسە شۇ بىر تالىپچاق ئاران پۈتۈپ چىقىدۇ. ئوقۇش تارىخى بىلەن ھەۋەسكار سەۋىيەسىدىكى «تەرجىمان»دىن ئەللامە، مۇجتەھىد ياكى داموللام چىقىدۇ، دەپ قالغان بولسىڭىز ياڭلىشىپسىز. ھەم تالىپچاق دېيىلىشى ئۇياقنىڭ نەدە ئوقۇپ، نېمە ئوقۇمىغىنىدىن بەكرەك، چامى يەتمەيدىغان ساھەدىن گەپ ئېتىپ يولسىزلىق قىلىشىغا، خاتا مەنتىقىدىن خاتا خۇلاسىلەرنى دىيەسلىتىپ پوپوزا قىلىشىغا قارىتىلغان. ئۇياق مېنىڭ تەنقىد ساھەسىدىكى ۋەزىيىتىمگە قوشۇق سېلىپ گەپ ئاتسا، مېنىڭمۇ ئۇنىڭ ۋەزىيىتىدىن چىقىش قىلىپ پەند بېرىشىم ناھايىتى نورمال ئىش. بۇنىڭغا قارشى تەرەپ بىر نېمە دېمىسە، سىزگە ساقال تاراپ نېمە كەلدى، تالىپچاق؟! بۇنچىلىك زاكوننى بىلمەي ياكى بىلمەسكە سېلىۋېلىپ خۇپسەنلىكتىن، قەغەز يولۋاسلىقتىن گەپ تېشىۋاتقان بولسىڭىز، سىز راستتىنلا ئۆزىڭىز يازغىنىڭىزدەك، ئادەم بولۇشتىن ھېرىپ بىرنېمە بولاي دەپ قاپسىز. داۋالىغۇدەك تېۋىپ تاپالىسىڭىز ۋاقتىدا ئەملىتىپ تۈزىلىۋالغايسىز.\n2. بۇرھان سامان قەغەز، سېرىق سەھىپىلىك كىتابلار دەۋاتقان بولسا، مەدرىس دەۋرىنىڭ ۋەزىيىتىنى، ئەھۋالىنى چۈشىنىپ گەپ قىلىۋاتىدۇ. ئىپتىدائىي دەۋردىن يادلىۋالغان گەپنى «خىتاي مېلى»غا ئوخشاش ئالدى ئارقىسىنى ئۆرۈپلا گەپ دەپ بازارغا سېلىۋاتقانلىققا ئىشارەت قىلىۋاتىدۇ. بولسا كونتېكسىتنى كېسىپ ئوقۇيدىغان يامان ئادىتىڭىزنى يېڭىلاپ قويۇڭ. ھاشىيە بىلەن تەئلىقنى ئارلاشتۇرۇۋېلىپ ئۇستازدىن دەككە يەيدىغان دىۋەڭ تالىپلاردىن بولمىسىڭىز، بۇنداق ئىپتىدائىي سەۋىيەدە تۇخۇمدىن تۈك ئۈندۈرىدىغان ئىشلارغا دىققەت قىلىۋېلىڭ. چۈنكى، يېزىلغان يازمىنىڭ ئەدەبىياتىغا ئوكسېگىن يېتىشمىگەندە نىيەت ئوقۇش تالىپچاقتىن ئۆتە چالا تالىپنىڭ ئىشى.\n3. مۇرشىد ئەپەندى دېمىگەن گەپنى دېدى دېيىلىۋاتقان ئىش يوق، مۇرشىد ئەپەندى ئوتتۇرىغا چىقارغان زاكون ۋە تەشبىھنىڭ ئارقا كۆرۈنۈشى ئىلمىي ئاساسىغا چېتىشتۇرۇلۇپ خاتالىقى مۇئەييەنلەشتۈرۈلدى. مۇرشىد ئەپەندى چۈشەندىغان سەۋىيەدە يېزىلغاچ ئۇ چۈشەندى، سىز چالىلىقىڭىز بىلەن چۈشەنمەي ھەر تۈرلۈك قىتغۇر باھالىرىڭىزنى يوللۇق قىلىش ئۈچۈن باھانە ئىزدەپ بېقىپسىز. ساھەنىڭ ئەھلى بىلەن ساھە دائىرىسىدە، شۇنىڭ چۈشىنىدىغان مەنتىقىسىدە جاۋاب قايتۇرۇش ئۆزىنى تسويق ذاتي قىلغان بولمايدۇ. بۇنىڭغىمۇ نە دىتىڭىزنىڭ، نە ئەقلىڭىزنىڭ يېتەشەلمىگىنى قىزىق بوپتۇ.\n4. سىزنىڭ مەسخىرەلىك كۈلكىڭىزنىڭ قىستاپ كەلگىنىنى دەپ تاشلىغىنىڭىز ئەمەلىيەتتە ئۆزىڭىزنى بەكمۇ جايىدا ئېتىراپ قىلغىنىڭىز بولدى. مەسخىرىلىك كۈلكە ئەلمىساقتىن چاكىنا ئادەملەرنىڭ فىترىتىدىن ئايرىلغان ئەمەس. كونىلار سۇنى سىڭىدىغان يەرگە سەپ دېگەن ئىكەن. سىڭمەيدىغان، سىغىمى يېتىشمەيدىغان پارادوكسچە، تەنتەكلىكچە بۇيرۇقۋازلىققا جاۋاب قايتۇرۇپ ئولتۇرۇشمىغانكەنمەن، سىزنىڭ شۇنچىكى تېرە تاراقشىتىپ قويىشىڭىزغىمۇ ئوخشاشلا پىسەنت قىلىش ئارتۇقچە.\n5. تەنقىد ئوبزورنى كىچىك ئويلاش ئەقلى خاملىقنىڭ ئالامىتى. ئەڭ چۈپرەندە ئادەملەر خام ئەقىل كىشىلەردىن چىقىدۇ. بۇنداقلار مەسىلىنى مەسىلە سۈپىتىدە ئەمەس، شەخسىيەت ۋە يامان نىيەت نۇقتىسىدىن كۆزىتىپ بىراۋنىڭ نىيىتىگە تون پىچىشقا جان ئاتىدۇ.\n6. نورمال تالىبۇلئىلىمنىڭ ئەدەپىدىن، ئەخلاقىدىن نېسىۋە ئالمىغاننىڭ ئۈستىگە بىلمىگەن، بويى يەتمەيدىغان تېمىلاردىمۇ ئۆزىنى پەملىمەي شىلتىڭ ئاتسا، ئۇنى ئەركىلىتىپ تالىپچاق دېيىش سىزگە ئوخشاش بىراۋنى تۈكى يوق گەپلەرگە تايىنىپ زەھەرخەندە، چۈپرەندە دەپ ھاقارەت قىلغاندىن مىڭ ياخشى، چالا تالىپچاق!\n7. گەپ شۇ، بۇ تېما چامغۇر يۇلۇش ئەتىرىتىگە قارىتىپ ئەمەس، مۇرشىد مۇرشىد ئىسىملىك تورداشنىڭ ئىنكاسىغا قارىتىپ يېزىلغان. جاۋابقا جاۋابمۇ قايتىپ بولدى. سىزنى مۇرشىد مۇرشىد ئەپەندى ياللىۋالغان، ياكى بىر قوتاننىڭ ھەلىپىنى تەڭ ئەتكەنلەردىن بولمىسڭىز، ئاتىكاچىلىقنى يولىدا قىلغايسىز. نىيەت ئوقۇپ ھاقارەت ئۈستىگە ھاقارەت قىلىشنىڭ، قارىسىغا تۇخۇمدىن تۈك ئۈندۈرۈپ تۆھمەت ياساشنىڭ باھانىسىگە كىرىشىپ قالماي ئالدى بىلەن ئۆزىڭىزنىڭ مەنتىقىسىدىكى چۈمبەل بىلەن ئەينەككە ئوبدان بىر سىنچىلاپ قارىۋېتىپ ئاندىن ئېغىز غېرىچلاشقا باشلىسىڭىزمۇ كېچىكمىگەيسىز، «ئادەم بولۇشتىن ھېرىپ كەتكەن» چالا تالىپچاق.\n\n## ئويغاقلار دۇنياسىدا − بۇرھان (مۇرشىد مۇرشىد قا)\n1. دۆتلۈكنىڭ چېكى يوق، دېگەندەك پەرمانغا يازغان ئىنكاستىن مۇشۇنچىۋالا ھېس - چۈشەنچىلەرنى چىقارغان بولسىڭىز، كاللىڭىزنىڭ سۈيى ئاز ئەمەس، خېلىلا ئارتىپ قالغاندەك. ئىپتىدائىي دېگەندىن مەدرىسەنى بىر نەرسە دېگەنلىك مەقسەت بولغىنى يوق. ئۇ يەردىكى ئىپتىدائىيلىقتىن مەقسەت باشلانغۇچ سەۋىيە كۆزدە تۇتۇلغان.\n2. مەن ئۇيغۇر جەمئىيىتىدە ئىلمىي ساھەلەر قوشۇنىنىڭ ئەڭ قىسقا ۋاقىتتا يېتىشىپ چىقىشىنىڭ زۆرۈرىيىتىنى ئاڭلىتىپ كېلىۋاتقان، مىللىي مەۋجۇتلۇق قورغىنىنى ھىمايە قىلىشتىكى رولىنىڭ سەل قارالسا بولمايدىغانلىقىنى تەكىتلىگەن بىر يازار تۇرۇپ ماگىستىر ۋە دوكتورلار كۆپلەپ يېتىشىپ چىقسا نېمىشقا قان قۇسقۇدەكمەن؟ قان قۇسۇش سىزگە ئوخشاش ئۆزىنى چاغلاشنى بىلمەيدىغان، نورمال ئۇيغۇرچە تېكىستتىن مېڭكاۋخەنچە مەزمۇن سۈزىدىغان ئۆزىگە مەپتۇن پاخپاق تالىپلاردىن ئايلانسۇن! ئەگەر سىز دىنىي ساھەدىكى ماگىستىر - دوكتور قوشىنىنىڭ گېپىنى قىلغان بولسىڭىز، بۇ ساھەدىن كۆپلەپ ئىلىم قوشۇنىنىڭ يېتىشىپ چىقىشى مۇھىملىق ۋە زۆرۈرىيلىكتە باشقا ھەر قانداق بىر ساھەدىن بېسىپ چۈشسە چۈشىدۇكى، كەم ئەمەس. مىللىي كۈلتۈر ۋە مەدەنىيىتىنىڭ كېلەچەك قۇرۇلۇشى دىنىي ساھەنىڭ يېتەكچىلىرىسىز ئىنشا بولالمايدۇ. بۇنى تونۇپ يەتمىگەن يا شالغۇت زېھنىيەت ياكى نادان ماڭقۇرتتۇر. دىپلوم سەۋدالىقىدىن كەلگەن ئۇنۋان بەندىلىرىنىڭ، قالپىقىغا سىغىنىپ ئۆزىنى دەڭسەشنى بىلمەيدىغان نوپۇز قۇللىرىنىڭ، تەنقىد روھى يوق، قاچان قارىسا تەخسىكەشلىك ئۇسۇلىدا ئىسلاھ قىلىشنى چۈشەيدىغان خىيالپەرەس موللاملارنىڭ يېتىشىپ چىقىۋاتقىنىغا ئىچى پۇشىدىغان زامان كەلمىگۈچە بۇنىڭ رېئاللىققا ئايلانمايدىغانلىقىمۇ بۈگۈننىڭ رېئاللىقلىرى جۈملىسىدىندۇر.\n3. ھەل قىلىش چارىسىنىڭ بىرىنچى قەدىمى خاتانىڭ خاتالىقىنى تونۇپ يېتىشتىن، مۇئەييەنلەشتۈرۈش ۋە ئېتىراپ قىلىشتىن، خاتالىرىنى قوبۇل قىلىشتىن باشلىنىدۇ. ھالبۇكى سىز كونا خامان دەۋاتقان ھادىسىلەر كونىلىقىغا باقماي تەكرار سادىر بولۇپ مېڭىۋاتىدۇ. بۇنى پەرق قىلىدىغان كۆز بولمىسا، قوڭغىراق ئوغرىسىدەك ياشاشنى داۋام قىلىۋېرىدىغان، تەنقىدنىڭ ئورنىنى ۋە ئەھمىيىتىنى ھېس قىلماي خىيالپەرەسلىشىپ ئۆتىۋېرىدىغان گەپ. بىنورماللىقنى پاش قىلىشنى، قانداق بولۇشى كېرەكلىكىنى ئەسلىتىشنى «كونا خاماننى سورۇش» دېسىڭىز ئۇ چاغدا كەچۈرىسىز، بۇ خامان سورىلىپ تۇرغىنى تۇرغان، تاكى بىنورماللىقلار قەلبى سۈزۈك ۋە ئەقلى ساغلام خەلق توپى تەرىپىدىن رەت قىلىنغانغا، بىنورماللىقلارنى داپ يۈزلەرچە قىلىشتىن توختاپ نورماللىشىشىقا يۈزلىنىدىغان بولغانغا قەدەر!\n4. ئىلمىي سەۋىيە ھەققىدە توختىلىپ قاپسىز. تېخى مەن زاھىر قىلغۇدەك تەرەپلىرىمنى ئاشكارا قىلغۇدەك بولمىدىم، ھەم زاھىر قىلىشنى مەقسەت قىلىپ قولغا قەلەم ئالغان ئىشمۇ يوق. بۇنداق رىياكارلىقتىنمۇ كەمىنە بىزار. ئۆزى خۇشتار ئىشلارنى بىراۋلانىڭ سىيماسى ئارقىلىق بېزەيدىغان پۇچەكلىك سىز بىلەن كەتسۇن! مېنى ھېچ بىلمەي تۇرۇپ، دوقۇرۇشۇپمۇ سالمىغان بىرىگە، تېخى ئىلمىي جەھەتتىن ئوندا بىر تەرىپىم ئوتتۇرىدا يوق، بىر ئەھۋالدا گويا تونۇيدىغاندەك پەرەزدە سىزمۇ تەرجىمانەي، مانچە كىتابىڭىز بار يەي دېگەندەك ھۆكۈملۈك گەپلەرنى قىلىشلىرىڭىزدىن، سەۋىيە مېتىرلاشلىرىڭىزدىن ھەقىقەتەن ئەقلىي گۆدەكلىكىڭىز بىلىنىپ تۇرۇپتۇ. سىز كەمىنە ئالدىدىلا ئەمەس، پەرەز قىلغان ئاشۇ بۇرادىرىڭىز نەزىرىدىمۇ (مەزكۇر ئىنكاسىڭىزنى كۆرگەنلا بولسا) ئاللىبۇرۇن چۈشۈپ بولىڭىز. بۇنداق گۇمانغا تايىنىپ ئاساسسىز بىراۋغا يۈكلىنىپ نەشتەر سانجىپ بېقىشىڭىز پىسخىكىڭىزدىكى بىنورماللىقلارغىمۇ ئىشارەت قىلىپ تۇرۇپتۇ. يامان گۇمان ئىماننى قاچۇرار دەپ، سىزگىمۇ تەۋسىيە شۇ: بولسا سىزمۇ پەر مان بىلەن بىرلىكتە ئەملىنىپ ساقىيىشنىڭ كويىغا چۈشكەيسىز. بولمىسا قالپاق يوغانغاندا تېخىمۇ ئۈلگۈرەلمەي قالىدىغان ئىش چىقىدۇ.\n5. «تەرجىماندىن داموللام، مۇجتەھىد چىقمايدۇ دەپ كېتىپسىز» دەپ چۈشۈپسىز. قايسى يەردە شۇنداق دەپتىمەن؟ پەرمان ئىسىملىك ئوقۇردىشىڭىز (تەڭ ھەلەپ ئەتكەنلىك ئېتىراپىڭىزغا ئاساسەن دەۋاتىمەن) نىڭ سىزنىڭ ئىپتىدائىي سەۋىيەدىكى خاتا مەنتىقىڭىزگە، ياپسالاشلىرىڭىزغا قارىتىپ ئېيتقان تالىپچاق دېگەن سۆزگە چىدىمىسا، ھەمدە كۆزىدە چوڭايتىپ قارىۋالغان (ھەۋەسكار سەۋىيەسىدىكى) تەرجىمانلىقىڭىز ۋە ئوقۇش تارىخىڭىزنى پەش قىلىپ سىزنى تالىپچاق دېدى دەپ كۆكەرمىلىك قىلسا، مەن قوپۇپ ئۇنىڭ كۆزدە تۇتقان نۇقتىلىرىنى يىغىپ كەلسە بىر تالىپچاق ئاران پۈتۈپ چىقىدىغانلىقىنى تىلغا ئالسام، بۇنىڭدىن قانداقسىگە «تالىپچاقتىن، ياكى تەرجىماندىن داموللام، مۇجتەھىد چىقمايدۇ» يەكۈن چىقسۇن! يازمىلارنىغۇ تەتۇر تۇتۇپ ئوقۇڭ، ئىنكاسنىمۇ تەتۈر تۇتۇپ ئوقۇغىنىېىز قىزىق. ئوقۇردىشىڭىزمۇ ئىنكاسنى تەتۈر تۇتۇپ ئوقۇشىڭىزغا دوست تارتىپ باشمالتاق چىقىرىپ يۈرۈپتۇ. بىر - بىرىڭلارغا بۇ دەرىجىدە قارىغۇلارچە پاس چىقىرىشىڭلارنى ئوقۇرداشلىق، دېسەكمۇ، بۇ دەرىجىدە مەفھۇم غەلەتلىكلەرگە پاس چىقىرىش ئىككىڭلارنىڭ كاللىسى بىر، بەدىنى ئىككى تۇغۇلۇپ قالغان قوشكېزەكلەردەك بىر قاچىغا تەڭ بۇرنۇڭلارنى تىقىشىڭلار دىققەت قوزغايدۇ.\n6. ئىنكاسىمغا قايتۇرغان ماۋۇ جۈملىلىرىڭىز «بىر قوتاننىڭ ھەلىپىنى ئەتكەن» دەپ كېتىپسىز، ھەلەپ ئەتسە نېمە بوپتۇ؟ ھەلەپ ئېتىپ ئۇستازىنىڭ، ئاتا - ئانىسىنىڭ خىزمىتىنى قىلغاچ ئوقۇشنىڭ نەرى خاتا؟، دېگەن گەپلىرىڭىز سىزدە راستتىنلا iQ سىدا بىنورمال چۈشۈش باردەك تۇيغۇ بەردى. بىر قوتاننىڭ ھەلىپىنى تەڭ ئېتىش دېگەنلىك خۇدا بەرگەن ئىككى ئايرىم ئەقىلنى گويا بىر ئەقىلنى ئۈلىشىۋېلىپ ئىشلەتكەندەك چاپانچىلىقتا بەسلىشىش، خاتا بولسۇن، توغرا بولسۇن، ئوڭ بولسۇن ياكى تەتۇر بولسۇن تەڭ پاس چىقىرىشىشغا قارىتىلغانلىقى كونتېكسىتتا ئېنىق تۇرمامدۇ؟. سىزنىڭ ئۇستازدا دەرس ئوقۇماي قوتان خەۋەر ئالغىنىڭىزدىن، ھەلەپ ئەتكەچ، ئىشلىگەچ ئوقۇغۇنىڭىزدىن ماڭا نېمە؟ ئىككىڭلار گويا بىر ئادەمنىڭ پوچۇركىسىدا پاس چىقىرىشساڭلار، چاپانچىلىقتا بەسلەشسەڭلار بۇنىڭغا دارتمىلاپ بولغۇچە، ۋاي شۇ بىز بىر ھەلەپنى تەڭ ئېتىپ ئوقۇغانەي، ھالال ئىشلەپ ئوقۇغانەي، دەپ مۇناسىۋەتسىز گەپلەرنى قىلىپ ئولتۇرۇپسىز. گويا مەن سىلەرنى «ھارام يەپ ئوقۇغان تالىپچاقلار» دېگەندەك، تاغدىن گەپ قىلىۋاتسا باغدىن سۆزلەپ كېتىپسىز.\n7. سىزنىڭ بۇ دەرىجىدە تۈپتۈز سىداملىقىڭىزنى بىلگىنىمدە سىزگە ئاۋارە بولۇپ ئولتۇرماسكەنمەن، دېگەننىمۇ ئويلاشقا باشلاۋاتىمەن. ئىنكاستا سىزگە جاۋاب قايتۇرسام قوشكېزىكىڭىز قوڭىغا ئۇرۇپلا ماڭا ئىلمىيلىك توغرسىداسالاھىيىتى يوق، دەپ قازىكالانلىق قىلىپتۇ. ئۇنىڭغا ئىنكاس قايتۇرسام، سىز قوپۇپ ئەخلاق دەرسى بېرىشكە سالاھىيىتىڭىز يوق، دەپ چۈشۈپسىز. ئىككىڭلارنىڭ بۇ دەرىجىدە «بىراۋنى سالاھىيىتى» يوقلۇقى بىلەن بىلەن ئەيىپلەش خۇمارىڭلارنىڭ بارلىقى ئەجەبلىنەرلىك بىلىندى. بۇنداق تېزىنى باسسا مېزى، مېزىنى باسسا تېزى چىقىپ ئادەم كولدۇرلاتماي، بىرلا ئىسىمدا ئويناڭلار، ياكى ئىككى كىشى ئەمەسلىكىڭلار چېنىپ قالمىغۇدەك گەپ تېپىپ، بىراز كېلىشىۋېلىپ با مەسىلىھەت بىلەن نۆۋەت بىلەن كېلىڭلار. مۇمكىنقەدەر پىكىردە، ئىلىمدە، مۇنازىرىدە تۇتاملىق بولۇشقا دىققەت قىلىۋالغايسىزلەر. شىلتىڭ ئېتىشنى قاملاشتۇرالمىساڭلار غىت قىسىشنى بىلسەڭلەرمۇ شۇنىڭ ئۆزى ھەددىنى بىلىش بولىدۇ. ھەددىنى بىلمىگەنلەر ئۆزىنىڭكىنى راست قىلىشقا ئۇرۇنغانچە ئاقىللار ئالدىدا ئۆزىنى ئۆزى چۈشۈرۈپ بېرىشتىن ئارتۇق نەتىجىگە ئېرىشەلمەيدۇ، سەمىڭلاردا بولغاي!\n\n## ئويغاقلار دۇنياسىدا − بۇرھان\nمۇشۇ تېمىغا يېزىلغان بىر ناجىنىسنىڭ ئىنكاسىغا:\nبەزىلەر ياشلىقتىكى ناتىۋان ئەقلىگە تايىنىپ «كەۋسەر» چۈشەيدۇ، ھالبۇكى ئۇنداقلارنىڭ ئادەمىيلىكى قۇرت - قوڭغۇزنىڭ سەۋىيەسىگە چۈشكەندە كەۋسەر ئەمەس، ئەۋرەز ھاياتىغا مەھكۇم بولۇپ قاغىش ئېلىپ «قۇدرەت»سىز ۋە خامېلېئونچە رەڭ ئۆزگەرتىپ ياشاشقا باشلايدۇ. «سەلەپ»سىزلىككە بېقىنىپ ئادەملەر دۇنياسىدىن بايقۇتلىنىپ، قوغلاندى بوپ ئۆتىدۇ. نەچچە رەسۋا بولسىمۇ يۈزى قېلىنلىقنى جاننىڭ راھىتى قىلىپ ئۆتىدۇ. ئەنە شۇنداقلار ئەمەلىيەتتە ۋاقتى بىكارلاردىنلا ئەمەس، قېقىندى سوقۇندى بىكارتەلەپنىڭ ھاياتىنى ياشاپ ئۆمرىنى خورىتىشتىن باشقا ئىش قولدىن كەلمەيدىغان بىكارچى مەخلۇقلاردۇر. خۇدا ھەر بەندىسىنى بۇنداق كۈنگە قېلىشتىن ئەبەدىييەن ئاسرىغاي!\n\n## ئويغاقلار دۇنياسىدا − بۇرھان (باربا روسسا غا)\nھە، تەۋبىكارلىق ماقامىدىن ھالقىپ يېڭىچە ئىلگىرىلەشكە يۈزلەنگىنىڭىزنى تەبىرىكلەيمەن. «ئوغرى چاشقان» تىپلارغا قارىتىلغان ئۇ ئىنكاس تېگىشلىك ئادەملەر ئۈچۈن دېيىلگەن، ھەم ئورنىنى تېپىپ بولدى. ئۆزىڭىزگە ئېلىۋالمىغان ئاساستا تەكلىپ - پىكىرلىرىڭىزنى ئايىمىغىنىڭىزدىن سۆيۈندۈم. سەھىپىنى بۇلغايدىغان ياكى سەلبىيلىكنى مەركەز قىلغان ئىنكاسلارغا كەلسەك، ئەلۋەتتە پىكىر - تەكلىپلەرنىڭ دەرىجىسىگە بېقىپ مۇئەييەنلەشتۈرمەك لازىم. يازمىلارنى نوقۇل بىرىلىرىنى، ياكى بىرە تەشكىلات ياكى شەخىسلەرگە ھۇجۇم شەكلىدە ئەمەس، بەلكى يازمىنىڭ يەنە ئىستۇدېنتلارنى، ئۆزى ۋە جەمئىيىتى ھەققىدە ئىزدەنگۈچى، ئوخشاش بىر ۋەزىيەتنىڭ ئەھۋالىغا نەزەر سېلىۋاتقان مۇئەييەن ئۇقۇمۇشلۇقلار توپىنىمۇ مۇخاتەپ ئوبيېكتى قىلىۋاتقانلىقىنى نەزەرگە ئېلىش ۋە پەرقلىق نۇقتىلاردىن ئوقۇشنىمۇ بىلىش لازىم. ئاددىي ئوقۇرمەن ئىچىدە شۇنداق ئوقۇۋالىدىغانلار چىقسىمۇ بىر نۆرى. كۆز يۇمۇپ ئۆتكۈزۋەتسەك، ياكى خالىساق چۈشەنچە بەرسەك بولىدۇ. بىراق بىر ساھەنىڭ مۇقىم تەلىم - تەربىيەسىنى ئالغان ياكى ئېلىۋاتقان، ياكى ساھەنىڭ نېنىنى يەۋاتقانلاردىن تۇرۇپ تەنقىد - ئوبزورلارنى ئاۋامدىن پەرقلىق شەكىلدە ئوقۇشنى بىلمىسە، قانداق ئوقۇشنى بىلمىگەندىن سىرت قانداق پوزىتسىيە تۇتۇشنى، قارشى پىكرىنى قانداق يوسۇندا ئىپادىلەشنىمۇ بىلمەستىن ئاتىكاچىلارچە تىل سالسا، سەۋىيەسىزچە ئىش ئۆگىتىپ تەنقىد ئوبيېكتلىرىغا چاپانچىلىق تۈسىنى بېرىشكە ئۇرۇنسا، بۇنىڭغا تېگىشلىك زاكوننى بېرىپ ئۆز مەپتۇنلۇق خاھىشلىرىغا ۋاقتىدا رەددىيە بەرمەك زۆرۈر بولۇپ قالىدۇ. بۇ يازمىمۇ دەل شۇ تۈردىكى رەددىيەلەردىندۇر.\n\nھەقنى ھەق دېيىش، راستنى راست، يالغاننى يالغان دېيىش بىر روھ مەسىلىسى. ئۇنىڭدىنمۇ ئاۋۋال مۇھىم بولغىنى ھەقنىڭ ھەقلىقىنى، يالغاننىڭ يالغانلىق ئىكەنلىكىنى توغرا نۇقتىدا تۇرۇپ بەلگىلەش ۋە توغرا دىياگنوز قويۇشتۇر. سىزدىكى بۇ روھنىڭ داۋاملىشىشىغا تىلەكداشمەن. ھالبۇكى، خاتانى سۈلھىي - سالاغا زورلاپ توغرا قىلىۋېلىپ، ئارقىدىن ئۇنىڭ ھىمايىچىسى بولۇۋېلىشمۇ بىر تۈرلۈك دېۋەڭلىكنىڭ ئالامىتى. بۇ نۇقتىمۇ چۈشۈۋاتقان بىر قىسىم ئىنكاسلاردا خېلى سالماقنى ئىگەللەيدۇ. شۇڭا سەزگۈرلۈكىنى يوقاتقان، مەسىلىنى جىددىيلىكتىن چىقىرىپ رېزىنكىلەشتۈرۈشكە يول ئاچىدىغان تۇتۇرۇقسىز ئىنكاسلارغا بەزىدە سۈكۈتنى بۇزمايمۇ بولمايدۇ. ئاخىردا سىزنىڭ خالىسانە تەكلىپىڭىز ۋە سەمىمىيەت ئىپادىلەپ ئېيتقان گۈزەل ئۈمىد - تىلەكلىرىڭىز ئۈچۈن تەشەككۈر ئېيتىمەن.\n\n## ئويغاقلار دۇنياسىدا − بۇرھان (Yash Uyghur غا)\nجانابى ئابدۇرېھىمجانسىمان يولداش! سىلىنىڭمۇ گەدەن قىچىشىۋاتقان ئوخشىمامدۇ؟ قاغا بىلەن دوست بولساڭ يىيىشىڭ پوق، دەپ ھەقىقەت قارىغولىرى بىلەن دوست تارتىشىۋېرىپ قەلىمىدىن چىققان يازمىسىدىن تارتىپ چىراي تۇرقىغا قەدەر نىپاقلىق گىرەلىشىپ كەتكەن كىرالىق قەلەمكەشلەرنى قانات ئاستىغا ئالىدىغان ھۈنەرنىمۇ باشلىۋاپتىكەنلا. دەستۇرلىرىنى قايسى شۇەنزاڭنىڭ نومىدىن ئىلھاملىنىۋاتقانلىقىمۇ كۈنسېرى ئايدىڭلىشىپ قېلىۋاتىدۇ. قازانغا يولۇقساڭ قارىسى، دەپ دۆتلۈك كېسلىگە ياندىشىپ بارغانچە كۆزىمىزمۇ بىر قىسىم ھەقىقەت قارىغولىرىدەك موخورلىشىپ يۇقتۇرغىدەك مۇغەمبەرلىك بولسا يۇقتۇرۇشقا باشلىۋاپتۇق. تەخمىن-پەرەز دېگەننىمۇ سەل تۇتسا سېپى قولغا ئىلىناشقىدەك يىپ ئۇچىنى تېپىپ ئاندىن قىلىدىغان نەرسە. بىراقلا قارىسىغا پالانچى سەن شۇغۇ، دېگەن سىياقتا تومۇر تۇتۇشتەك چاكىنىلىقلارنىڭ مودىسى ئۆتكىلى خېلى زامانلار بولۇپ قالدى. بەك قېچىشىپ كەتكەن بولسىمۇ، ئازىراق سەۋر قىلىپ بەرگەيلا، نۆۋەت سىلىگە كەلگەندە ھاپپاققا ئاشقۇدەك بىر نەچچە شاپىلاقنى ئۆزلىرىگە قىسىنىپ قالساق، ئېرىنمەي پاقىلىرىغا قاندۇرۇپ قويغايمىز.\n\n## ئويغاقلار دۇنياسىدا − بۇرھان (Yash Uyghur غا)\nدوناي - سايماق گەپلىرىڭىزنىڭ ئورانىدىن قارىغاندا بۇندىن بۇرۇن نوخلىڭىزنى دىليار ئەپەندىم ئوبدانلا ئېلىپ قويغاندەك كۆرۈنىدۇ. دارىتمىلاۋاتقانلىرىڭىزنىڭ ھېچبىرى كەمىنىگە ئالاقىسىز بولغاچ مۇناسىۋەتلىك جاۋابنى بېرىشنى ئەرزىتمىدىم. ئىت ئۇرغۇچىسىغا ئامراق دەپ، شاپىلاقنى دىليار ئەپەندىدىن يېگۈڭىز بولغانكىن، ئۇدۇل سەھىپىسىگە كىرىپ ئاۋۇ كېلەڭسىز تەڭلىمىلىرىڭىزگە جاۋاب بېرىشنى كۈتسىڭىز پاقىڭىزغا قانارسىزكەن. ھېلىمۇ كېچىكمەيسىز، بۇ يەردە ماڭا مۇناسىۋەتسىز، ئەمما جاۋاب قايتۇرۇش دىليار ئەپەندىمگە ئۇيغۇن بولىدىغان گەپلىرىڭىزنى مالال كۆرمەي ئۇنىڭ سەھىپىسىگە تاشلاپ كۆرسىڭىز، بۇرۇن ئېلىنىپ كەتكەن نوخىلىرىڭىزنىڭ يۈزىنى قىلىپ جاۋاب قايتۇرۇپ قالسا ئەجەب ئەمەس. ماڭا يامىشاي دېسىڭىز، ئېيتقىنىمدەك، نۆۋەت كۈتۈڭ. نۆۋىتىڭىز كەلگەندە تېگىشلىك شاپىلىقىڭىز سىزنى چوقۇم تاپماي قويمايدۇ. قانچە ئىسىمنىڭ ئارىسىغا مۈكۈۋېلىڭ، قانداقسىمانلىشىۋېلىڭ بەرىبىر. نەدىن نېمە يەپ كەتكىنىڭىزنى تۇيمايلا قالغىنىڭىزدا، ئەندىكىپ كەتمەستىن، ھە، ئەسلىدە نۆۋىتىم كەپتىكەن-دە، دەپ قالسىڭىز بولغىنى، جانابى ئابدۇرېھىمجانسىمان يولداش!\n\n## ئويغاقلار دۇنياسىدا − بۇرھان (Yahsh Uyghur غا)\nئابدۇرىھىمجانسىمان يولداش! قاشاڭلىقتىن قاششاقلىق ھاياتقا مەھكۇم قالغۇچە ئاز كۈن كۆرمىگەنلىكىڭىز كۆرۈنۈپ تۇرۇپتۇ. دەپتىرىڭىزنى ئېچىپ قالسام بەك ئېچىۋېتىپ قالىمەن. ئەمما دېگەندەك نۆۋىتىڭىزنى كۈتۈڭ. ئېلىنىپ كەتكەن بىر قىسىم نوخىلىلىرىڭىز دىليار ئەپەندىنىڭ سەھىپىسىدە ھېلىھەم باراڭدىكى سېسىق كاۋىدەك ھىدى كەتمەي تۇرۇۋېتىپتۇ. ئىت ئۇرغۇچىسىغا ئامراق، دەپ سېغىنغان بولسىڭىز ئۆزىنىڭ سەھىپىسىگە كىرىپ پاقىڭىزغا قېنىپ چىققايسىز.\nتوخۇنىڭ پوقىدەك، دەپ دەل سىزدەك قارىسىغا بىرىنىڭ سەھىپىسىگە كىرىۋېلىپ سەن پالانى شۇ دەپ تۇرۇپ سەھىپىسىگە ھېچ مۇناسىۋىتى يوق باشقا بىر ئادەمنى قەدەمدە بىر چىشلەپ تارتىدىغان، كەچمىشىنى زىدىلەيدىغان مەرەز ئىبارىلەرنى ئەتەي قوللىنىپ ھاقارەت ۋە غۇملىرىنى چىقىرىۋېلىش قەستىدە يۈرىدىغان مەرەز ئادەمنى دېسە بولىدۇ. بىلسىڭىز سىز شۇ تاپ ئېغىر ئەخلاقسىزلىق ۋە چاكىنىلىق سادىر قىلىۋاتىسىز. ھېسابتا سىز مېنىڭ سەھىپەمگە كىرىۋېلىپ دىليار ئەپەندىنىڭ ئابرۇيى، ئىززىتىنى يەرگە ئۇرۇشقا كۈچەۋاتىسىز. دىليار ئەپەندى بۇ سەھىپىدە يوق ھالەتتە، يەنە كېلىپ سىز ئۇنىڭ سەھىپىسىگە، مەن چىقارغان رەسىمنى ئىشلىتىپ تۇرۇپ يازغان تېمىسىدا روبىرو دېيىشەلەيدىغان، ئەركىن يېزىشالايدىغان ھالەتتە تۇرۇپ، جىمىكى تېتىقسىز گۇمانلىرىڭىز ۋە تاكاللىشىشلىرىڭىزنى قىلالايدىغان ۋە قىلىپ باققان تۇرۇپ يەنە بۇ يەردە قېرى لالمىدەك تىمىسقىلاپ دىليار ئەپەندىگە دائىر بىر توقام تۇتۇرۇقسىز گەپلەرنى دەۋېلىپ ئولتۇرسىڭىز قاملاشمايدۇ. سىز ھەر قانچە ئاغزىڭىزنى ئۇپۇرۇتۇپ ماڭا بۇرۇن سەن ئۇنداق قىلغان، ئەمدى مۇنداق قىلىۋاتىسەن، ئانداقتىڭ، مانداقتىڭ، ئاقىلەي، شاقىلەي دەپ مىڭ پال ئاچسىڭىزمۇ، ھەرقانچە ۋالاقلىسىڭىزمۇ بىكار، پىسەنتىمگە كەپ قالمايدۇ. چۈنكى سىزنىڭ بۇ ۋالاقلاشلىرىڭىزغا جاۋاب قايتۇرۇغۇچىمۇ، مەزكۇر كەچمىش ۋە ھازىر ئارىسىدا ئوبيېكت قىلىنىۋاتقان شەخسمۇ، داڭقان پۇتى ئىددىئالىرىڭىزنىڭ مۇخاتەبى ۋە ئىنكاس قايتۇرۇغۇچىسىمۇ بۇ سەھىپىنىڭ ساھىبى بولغان كەمىنە ئەمەس، بەلكى دىليار مۇساباي ئەپەندى. بۇنداق ئەھۋالدا سىز مېنى: سەن ئۈمىد مۇساباي شۇ، دەپ ئۇنىڭ ئىسمى ۋە ئۇنىڭغا دائىر غەيرى رەسمىي ئۇچۇرلارنى شىپى كەلتۈرۈپ تۇرۇپ تىل - ھاقارەت قىلىپ ئەسكىلىك قىلسىڭىز، ھېلىقىدەك ياۋروپالىقلار سىزگە باقتۇرۇپ ھارغۇزۇۋەتكەن پىستەك ئىتلىرىڭىزدەك ئەركىلىگەننى قىلىپ ئۇيەر بۇيەردىن چىشلىۋاپ ھىجىيىپ ئولتۇرۇرسىڭىز ئېغىر ناچارلىق قىلغان، يولسىزلىق قىلغان، جۈملىدىن دىليار ئەپەندى يوق مەجلىستە ئۇنىڭ ئابرويىغا ناھەق ئۇسۇلدا چېقىلغان بولىسىز.\nخۇلاسە گەپ شۇ: دىليار ئەپەندىنىڭ يازمىلىرىمۇ، ئۆزىمۇ ئۆزىنىڭ ئاچقان ۋە سىزگە شەرقىي تۈركىستان تارىخىدىن ئۇنتۇلماس دەرس بېرىپ قويغان سەھىپىسىدە تۇرۇپتۇ. قەيەردە ھۆل دەرەخنى كۆرسە بىر ئىككى شىڭگىل غاجىلىۋالمىسا خۇمارى تۇتۇپ كېتىدىغان مادا ئېشەككە ئوخشاش غاجىغۇچىلار تائىپىسىگە ئائىتلىقىڭىزنى تەن ئالغانلاردىن بولماي دېسىڭىز، ئەڭ ياخشىسى سەھىپە قائىدىسىگە، زاكونلىشىش يوسۇنىغا رىئايە قىلغايسىز. ھەر مەجلىسنىڭ ئادابىغا ئۇيغۇن زاكونلىشىشنى، يوسۇنىغا باب پىكىر قاتناشتۇرۇشنى، ئۆكۈزدەك ئۈسۈپ كىرىپ ھاقارەتە تاقىلىپ توختايدىغان بەتتام گەپلەرنى ئاۋۇتۇپ ئولتۇرماي، ماقامغا كۆرە ماقال ئېيتىشنى ئۆگىنىۋالغايسىز، نۆۋىتىڭىز كەلگەنگە قەدەر سىز بىلەن مۇشۇنچىلىك بولۇپ تۇرسۇن، خەير - خوش!\n(ئەسكەرتىش: سۆرۈن تەلەت داپشاقلىقىڭىزغا رېكورت قوشۇپ تېمىغا مۇناسىۋەتسىز يەنە گەپ ياندۇرۇپ لاۋزىلىشىپ يۈرسىڭىز، شۇ زامان تازلىنىسىز.)\n\n## تەنقىدنى ئەرەب ئۆلىما قىلىشى كېرەكمىدى؟\n«ئۆلىمالارنىڭ ھەقنى يوشۇرۇشى باتىلنى سۆزلىگىنىگە ئوخشاشتۇر...جانابى ئاللاھ ھەقنى دېمەي ئۆتكۈزۈۋېتىشنى: ھەقنى باتىلغا ئارىلاشتۇرۇۋېتىش، دەپ ئاتىغان... بىر تۈركۈم ئۆلىمالار ئويلايدىكەنكى، ئۇلار باتىلنى كۆرۈپ تۇرسىمۇ، ئەمما ئۇنى (تەشۋىق قىلىپ ياكى قوللاپ) سۆزلەپلا قالمىسا، (ھەقنى يوشۇرغانلىق مەسئۇلىيىتىدىن) قۇتۇلۇپ قالارمىش، (ھەق ھۇزۇرىدا) ئامان قالارمىش. چۈنكى باتىلنى كۆرۈپ تۇرسىمۇ، ئەمما ئۇنى سۆزلەپ (تەشۋىق قىلىشىپ) بەرمىسىلا ئاللاھ ئالدىدا جاۋابكارلىقى بولمايمىش. بۇنداقلارغا دەيدىغىنىمىز شۇكى، سېنىڭ بۇ خىل تۇتۇمۇڭ ئەمەلىيەتتە ئاللاھ ئالدىدا ئۆتكۈزگەن ئەڭ چوڭ جىنايەتلەردىندۇر. چۈنكى سەن ئامانەتنى (نېمىنىڭ توغرا، نېمىنىڭ خاتالىقىنى) بىلدىڭ. ئاندىن سەن باتىلغا چۆكۈپ ھالاك بولۇپ كېتىۋاتقانلارنىمۇ كۆردۈڭيۇ، ئەمما ئۇلارغا ھەقىقەتنى بايان قىلمىدىڭ. بۇنداق ئەھۋالدا سېنىڭ بولغانلىقىڭنىڭ ئۆزىلا خەلق ئىچىدە بىر تۈركۈملەرنىڭ چىقىپ: پالانى ئۆلىمامۇ جىممىدە تۇردىغۇ ئەنە، دېيىشىگە باھانە بولۇشقا يارايدۇ. دېمەك سېنىڭ (باشنى ئىچىگە تىقىپ) لام جىم دېمەي تۇرۇۋالغىنىڭنىڭ ئۆزىلا بۇ ئۈممەت ئىچىدە مۇنكەر ئىش يوق دېگىنىڭگە تەڭدۇر. مانا بۇ ئىلىم ئەھلى سانالغان نۇرغۇنلارنىڭ بېشىغا سىناق بولۇپ كېلىۋاتقان شەررى ئەزىم (چوڭ شەر) جۈملىسىدىندۇر». \n— **شەيخ ئابدۇلئەزىز تەرىيفىي**\n\n**ئىلاۋە:**\nتەنقىدكە قارشى تەنقىد چىقىرالماي، ئورنىغا داڭگالغا ئايەت سۈفلەپ چالما ئېتىش ئويۇنى ئويناشلارنىڭ پەيدا بولۇۋاتقانلىقى كىشىنى ئېچىندۇرىدۇ. قارىغاندا مۇزەبزەب ئۆلىمالىقنىڭ خۇسۇسىيەتلىرىگە مىلىنىپ كۈن ئۆتكۈزۈۋاتقان، ھەمدە شۇنداقلارنىڭ ئەتراپىدا پەرۋانە يۈرىدىغان تىپلارغا ھەقنى سۆزلىشىشتىن، ھەقنى سۆزلەش يولىدا بەدەل تۆلەشتىن قاچمايدىغان، سەپسەتىچىلىك ئالدىدا سۈكۈتۋازلىقنى تاللاش يولى قىلىۋېلىشنى نومۇس بىلەن بىر قىسىم ئەرەب دەۋەتچى شەيخلەرنىڭ پوقى دورا بولۇۋېتىپتۇ. ئىلىم ۋە مەسئۇلىيەتنىڭ ھەققىنى بېرىپ تەنقىد قىلىۋاتقانلارغا مۇناپىق تامغىسى تەڭلەش، قارىسىغا نىيەتكە ھۆكۈم قىلىپ چىچاڭشىپ كېتىشلەر بەكلا بىچارىلىك ھېسابلىنىدۇ. ھەقنى ئۇيغۇرچە سۆزلىسە، ھازىرقى زامان ئۇيغۇر تىلى ئەدەبىياتىنىڭ تىلىدا تەنقىد قىلسا، تەنقىدكە تېتىغۇدەك رەددىيە بېرەلمەي ئۇ يەر بۇ يەردە ئايەتلەرنى سۈيئىستېمال قىلىپ تىللاپ ئويناۋاتقان مونوپولچى موللەكلەرنىڭ، يوغان ئۇستىخىنىغا پاي كەلمىگەن گۈدەك ئەقلى بىلەن ئۆزىنى پىر چاغلاپ ھەممىگە ئىش ئۆگەتكۈسى كېلىدىغان موللىچاق تىپلارنىڭ تىمسىقلاپ يۈرۈشى، دەرھال قالپاق ھازىرلاپ دۈشمەن ئېلان قىلىشقا ئاران تۇرۇشى ئەمەلىيەتتە ئۆلىما ياكى ئىلىم ئەھلىگە خاس يول تۇتقىنى بولماستىن ئۆزىنىڭ مەرەز زېھنىيىتىگە ياراشقان ئىشنى قىلغانلىقى، خالاس. \n\nدېگەندەك، ئۆرنەك ئالىدىغان ئۇستازنى خاتا تاللاپ قالغان تەلەيسىزلىك ۋە بىچارىلىكنىڭ ئاقىۋىتى ھەقنىڭ مەيدانى ئوتتۇرىغا قويۇلۇشى بىلەن بىر - بىرلەپ سازايى بولۇشقا باشلاۋاتقانلىقى كۆرۈلمەكتە. \n\nمانا، ئۇيغۇرنىڭ تەنقىد - ئوبزورى يىلان - چايانلىق، سۆزگە ئۇستىلىق قىلغانلىق بولسا، يۇقىرىقىسى شەررى ئەزىم دەپ قوغلاندى شەيتاننى تەرىپلەيدىغان تىلىدا تەنقىد قىلىۋاتقان ئەرەب موللىنىڭ تەنقىدى. شۇنداقلا ئاتالمىش «چۈشىنىكسىز»، «نېمە دېگەنلىكىنى ئۇققىلى بولمايدىغان» دەپ تولغاپ باققىلى بولمىغۇدەك دەرىجىدە كەسكىن، «زەھەرلىك چايان» دەپ ھاقارەت قىلىشقا باھانىمۇ كەتمەيدىغان دەرىجىدە ئىسلامىي نۇقتىئىنەزەردە تۇرۇپ ئوخشاش كىرىزىسنى ياشاپ، ئوخشاش مەرەزلىكنى باشتىن كەچۈرۈۋاتقان ئەرەبنىڭ «ئۆلىما» ئاتىقىنى كىيىپ يۈرۈۋاتقانلارغا قىلغان تەنقىدى. ھالبۇكى مەزكۇر ئەرەب شەيخنىڭ ئىسلام نۇقتىئىنەزەرىدە تۇرۇپ ئوتتۇرىغا قويغان تەنقىد زاكونى نۆۋەتتە سەھىپىدە قىلىنىۋاتقان تەنقىدلەردىكى زاكون بىلەن ئوخشاش بولۇپ، پەرقى يۇقىرىقى شەيخنىڭ ئەرەبچە بولۇپ كېيىن تەرجىمە قىلىنغانلىقىدا، خىتايلار بىلەن لەپەرداشلىق ئويناۋاتقان سىياسىي ئانسامبىلچىلارنى تەنقىدلىمىگەنلىكىدە، مىللەت قايمۇقتۇرۇۋاتقاندا چىقىپ ئىككىلىك ھەق سۆز بىلەن خەلقنىڭ قايمۇقۇپ قالماسلىقى، دۈشمەن بىلەن لەپەرداش ئوينىغانلىقنىڭ دىنى ئىسلامىغا ئۇيغۇن ياكى ئەمەسلىكىنى دېيىشنىڭ زۆرۈرىيىتى ھەققىدە ئۆرنەك ياكى مىسال بەرمىگەنلىكىدە، خالاس! \n\nدېگەندەك، ئىلىمنى ساغلام مەنبەسىدىن ئەتراپلىق ۋە ساغلام تەرىقىدە ئالماي، ئۆلىماغا لايىق ساپا ۋە تەنقىد ئېڭى يېتىلدۈرمەي دىننىڭمۇ، مىللەت نەزىرىدىكى ئۆلىما ئوبرازىنىمۇ پوققا چىلاشتۇرۇپ يۈرۈۋاتقان خاراكتېرسىز تىپلارغا ئۇيغۇرچە تەنقىد بەك ئېچىشتۈرۈۋەتكەن بولسا، ئەرەبنىڭ تەنقىدىگىمۇ قولاق سېلىپ باققاي. ئۇنىمۇ «زەھەرلىك چايان» دەپ ھاقارەتلەشكە باھانە تاپالامدۇ يوق، «دەۋەتچى بولغانكىن تىل ئۇستىسى ناتىق»، «چۈشەنگىلى بولمايدىكەن» دېگەندەك گەپلەر بىلەن مەسئۇلىيەتتىن قايسى ئۇسۇلدا قېچىپ باقىدۇ، ياكى بولمىسا «يېقىندىكى موللام جا موللام، يىراقتىكى موللام جىڭ موللام» مەنتىقىسى بويىچە ئەرەب ئۆلىمانىڭ سۆزىدىن تەسىرلىنىپ بولسىمۇ ھەققانىي تەنقىدكە ئادەمدەك پوزىتسىيە تۇتۇشقا باشلاشنىڭ ئاقىلانىلىك ئىكەنلىكىنى تونۇپ يېتىشكە باشلامدۇ يوق، كۆرۈپ قويساق يامىنى كەلمەس. ياكى ئەرەبنىڭ ئالىمىمۇ ئوخشاش ئۇسۇلدا ھەقنى سۆزلىگەنلىكى ئۈچۈن ئۇنىمۇ خىتايغا ئىشلىگەن، دېگەندەك بىمەنە قالپاقنىڭ ۋارىيانتلىرىنى كىيىگۈزەمدۇ يوق، كۆرۈمىز .\n\n## ئويغاقلار دۇنياسىدا − بۇرھان (قارلۇق بۇغراخان غا)\n1. سىز يازمىدىكى «يوغۇن ئۇستىخان» دېگەندىكى كىنايىنى ئۆزىڭىز زېھنىڭىزدە يارشتۇرغان كىشىگە خوپ كەلتۈرۈۋېلىپ شەخسىيلەشتۈردى، دېسىڭىز ھاپپاق گەپ قىلغان بولۇپ قالىسىز. سىز نېمىنىڭ ئېشىپ، نېمىنىڭ ئېشىپ كەتمىگەنلىكىنى مېتىرلاپ يۈرگىچە، ئاۋۋال مۇشۇ ئاق كۆڭۈل ھېسداشلىقىڭىزنى يازمىلىرىمغا ئۇزۇندىن دىققەت قىلىۋاتقان، مەسىلىنىڭ ئەسلى ماھىيىتى ۋە بۈگۈنكى تەرەققىياتىغىچە خەۋرى بار بىرى بولۇش سۈپىتىڭىز بىلەن ئاۋۋال ئېغىزىغا كەلسە - كەلمەس بىلجىرلاپ تۆھمەت ئىجاد قىلىۋاتقان، ئاشۇ ئومۇمىي تەنقىدنى شەخسكە ئېلىۋىلىپ چالۋاقاۋاتقان، مەنسىتمەسلىكنى ئاغزى بۇرنىغۇچە قىلىۋاتقانلارغىمۇ مەسىلىنىڭ ئۆزىگە جاۋاب قايتۇرۇشتىن قېچىپ «زەھەرلىك چايان»دىن، خىتايغا خىزمەت قىلىدۇغىچە بولغان تۆھمەت ۋە ناچارلىقلارنى قىلىۋاتقانلارغىمۇ «السلام على من اتبع الهدي» دېگەن سۆزنى بولسىمۇ دېيەلىگۈدەك ئەقەللى رىجىنى ئورۇنىدىۋېتىپ ئاندىن يازمامدىن تېرىق چىقىرىشنى ئويلىشىپ بېقىشىڭىزنى تەۋسىيە قىلىمەن. بۇ يەردە ئېشىپ كېتىۋاتقىنى تەنقىد ئەمەس، مىللەت ئالدىدا قىلىنىۋاتقان قايمۇقتۇرۇش، سەتچىلىكلەر تىياتىر قىلىپ ئوينىلىۋاتسىمۇ ئوقۇغان ئىلىمگە، دىنىي مەسئۇلىيەتكە خىيانەتلەر، ھەق تۇتۇم ۋە مىللەت ئالدىدا داستىخان ئاستىغا بۇسۇرۇلۇپ بېرىلىۋاتقان مەۋقە - مەيدانلار لىق تۇرۇپتۇ. سىز ئېشىپ كەتكەننىڭ نېمىلىكىنى دەڭسىيەلىسىڭىز ئاۋۋال ھەق تۇتۇمىڭىز تۇغقاندارچىلىق، داستىخاندارچىلىق ۋە ئۈلپەتچىلىك قاتارلىقلار ئۈستىدىن غالىب كېلىدىغان بولسۇن، ئاندىن تەنقىدنى قانداق قىلىش ھەققىدە گەپ ئاچقايسىز. ھەق گەپكە چاقىرىقنىمۇ قۇرئان كەرىم ئاۋۋال ئۇرۇق - تۇغقان يېقىنلىرىڭدىن باشلا دەپتىكەن. بەش سائەتنىڭ ئېزى قېلىشقا تېگىشلىكنى ئۆزىنىڭ ماكانىدا ئادا قىلغۇدەك جۈرئەتنى تاپالماي يازمام چىقىپ بەش مىنۇتقىمۇ يەتمەستە ئۆزىڭىزنى تۇتالماي ئىنكاس يېزىپ ئۈلگۈرۈپسىز. تەنقىد نەزەرىيەلىرىنى ژىتىۋەتكۈدەك سۇ قىلىۋەتكەن بىلەن جايلاپ تەتبىقلاپ قوللىنىش بىر مەسىلە. ئىناۋەتسىز گەپلىرىڭىزنى شۇنچىكى ھاياجانچە ھېسداشلىق دەپ چۈشەندۈم، خالاس.\n\n2. تەرىيفىينىڭ تەنقىدلىرى مۇنداقلا ئۆرنەك. سىزنىڭ سۈزگۈچىڭىزچە سۆزلۈك سۇغۇرۇپ ئالدىغان ئىش بولسا، ھەرقايسى دەۋر ئۆلىمالىرىنىڭ بىر - بىرىگە قىلغان تەنقىدلىرىدىكى گەپلەر ئالدىدا مېنىڭ كىنايە - تەشبىھلىرىم تېخى ھېچ نەرسە ئەمەس. مەن «ئۆلىما» ئاتلىقلارغا پوشكىننىڭ، ياكى بالزاكنىڭ ياكى دوستوۋيىسكىنىڭ تىلىدا گەپ قىلغىنىم يوق. شۇلارنىڭ قىممەت قارىشى ۋە چۈشىنىدىغان تىلىدا ئوبزور قىلىۋاتقىلى يىل ئاتلىدى. بۇنداق غەلەت چىقىرىش شەكلىدە كىرىشىپ قالغىنىڭىزدىن سىز راستتىنلا ئۆلىمانىڭ ئۆلىماغا قىلغان تەنقىدلىرىنى كىتابلاردىن ئۇچراتمىغانمۇ ياكى ئۇچراتمىغان قىياپەتكە كىرىۋالغىنىڭىزمۇ ياكى ئىشىغا كەلمىگەننى ئاتلاپ ئۆتۈپ گەپ ئوينىتىش كېسىلىنى ئوخشاش يۇقتۇرغانلىقىڭىزنى ئىپادىلەۋاتامسىز بىلىپ بولمىدى. خەيرىيەت. سىز يەنىلا سۈزۈپ مېتىرلاشنى ئاۋۋال تەرىتىڭىز بوش كېلىپ قالىدىغان يەردىن ئاتلاپ كېلىپ مېنىڭكىدە ئىجرا قىلماي، ئىشنى قائىدىلىك قىلغايسىز.\n\n## ئويغاقلار دۇنياسىدا − بۇرھان (İsmail Muhammed كە)\n1. گەپنىڭ ئەركەك چىشىسىنى ئايرىيالىغۇدەك، مەسىلىنىڭ جەريان ۋە تەرەققىياتىنى پەملىيەلىگۈدەك دىت بولۇشى ئۈچۈن ئىككى كۆزگە تاقالغان كۆز ئەينەكنىڭ گىرادۇسى قېلىنلىغۇچە كىتاب خالتىسى بولۇشنى باشتىن كەچۈرۈش كېرەك ئەمەس. قەستەن بىلمەس بولۇۋېلىپ گەپ يورغىلىتىپ تېرە تاراقشىتىشنىڭمۇ ھاجىتى يوق. زاكونلىشىشنىڭ يوسۇنلىرىدىن ئازراق خەۋەردار بولۇپ قويۇش كۇپايە. قىغنى ھەسەل، زەھەرنى ئەخلەت كۆرۈۋېلىپ تۆرەلمە سالاچىلىق ئويۇنى ئويناش بىلەن گېپىمنى گەپ ئېتىمەن دېسىڭىز مۇشۇنداق چانىسىز. ئۇقۇشماي ئۆزىنىڭمۇ ئەرەبنىڭ پوقى دورا تىپلارنىڭ سازەندىسى ئىكەنلىكىنى چاندۇرۇپ قويىدىغان ئىش چىقىدۇ. سىزگە ئاددىي ساۋاتنى چۈشەندۈرەي، بىلىۋېلىڭ: بۇ يازما ھەر كىمگە تېگىشلىك بولغان بولسا، گەپ ئىگىسىنى تاپىدۇ. بۇ بىر توپ شەخسنى ئەل - جاھانغا سازايى قىلىپ تۇرۇپ ياكى مەخسۇس بىرىنىڭ ئىسمى، جىسمىنى پىپەن قىلىپ تارتىپ چىقىپ يېزىلغان تەنقىد ئەمەس. تەنقىد بۇندىن بۇرۇن يېزىلىپ بولغان. قوبۇل قىلامدۇ، قىلمامدۇ تەنقىد قىلىنغانلارنىڭ 100 پىرسەنت ئىختىيارلىقى. ئارتۇقچە مەجبۇرىيەتنى بۇرنىنىڭ ئۇچىنى كۆزلەپلا ھاياجاندا ئۈستىگە ئېلىۋېلىشقا ئەڭ بىزارلاردىن بولۇش سۈپىتىم بىلەن مېنىڭ بىرىلىرىنى قايىل قىلىش مەجبۇرىيتىممۇ يوق. مەن يازغىنىمدىن مەھشەردە ھېساب بېرىدىغىنىمنى بىلىمەن. ھەقنى ئاڭلاپ تۇرۇپ ئۆز كۆز قارىشىنى ئىچى - تېشى بىردەك ۋە ئەينەن ھالىتىدە ئوتتۇرىغا قويۇپ مۇھاكىمە قىلىشنى بىلىەلمىگەن تىپلارمۇ ھېسابىنى ئاللاھقا بېرىدۇ. ۋاقتى كەلگەندە خەلق، ياكى تارىخ سوتلايدۇ. ئەڭ ئېچىنارلىقى مېنىڭ ئوي - تەپەككۇرۇمنى ئەينەن ئىپادىلىگىنىمنى بىلىپ تۇرغان ئاللاھ ئاۋۇلارنىڭ چىقىپ: «بىز قۇرئان ۋە ھەدىسنىڭ، شۇنداقلا ئەھلى سۈننەت ۋەلجامائە ئالىملىرىنڭ ئىجتىھادى ۋە كۆز قاراشلىرىغا ياكى ئۆزىمىزنىڭ ئىلمىي قانائىتىمىزگە ئاساسەن ئۆزىمىزنىڭ سىياسىي تەشكىلات ئاتىقىنى ئېلىپ تۇرۇپ خىتايلار بىلەن لەپەرداشلىق ئويناپ مىللەتنى قايمۇقتۇرۇۋاتقانلارنىڭ قىلمىشلىرىنى ماۋۇ - ماۋۇ شەرئىي سىياسەت بويىچە مۇنداق - مۇنداق دەپ قارايمىز...» دېگەن ئىزاھاتنىمۇ بېرەلمىگەنلىكىنى، ئۇنىڭ ئورنىغا تەنقىد قىلغۇچىنى يىلان - چايانغا چىقىرىپ ھاقارەت قىلغانلىقىنى، نىيەتكە ھۆكۈم قىلىپ خىتايغا خىزمەت قىلىۋاتىدۇ، دېگەن بوھتانلىرىنى دېيەلىشىنىڭ ھېسابىنى ئۇلار كىرامەن كاتىبىنلارغا ئىشەنسۇن ياكى ئىشەنگەندەك كۆرۈنۈۋالسۇن مۇھەققەق سورايدۇ.\n\n2. تەكرارلايمەن: تەنقىدنى قوبۇل قىلىش ياكى قىلماسلىق ئىختىيارلىق. ئەمما تۈگەپ بولغان تەنقىدنى ھەپتە ئۆتكۈزۈپمۇ ھەزىم قىلالماي ۋاكالىتەن چىقىپ تېمىسىنىڭ ئىسمىنى «ئايەتكە مۇلاھىزە» دەپ قويۇۋېلىپ تېما مەزمۇنىنى قورساق كۆپۈكىنى چىقىرىشقا ئىشلەتسە، ئايەتنى ھېچبىر تەپسىرشۇناسلىق مېتودىغا چۈشۈرمەستىن چىدىماي يېرىلىپ كېتەي دەپ قالغان ئۆتىنى سوۋۇتۇشقا سۇيىئىستېمال قىلىپ كاللىسىچە بۇرمىلاپ دەۋالغان تۆھمەتلىرىنى پەش قىلىپ ۋالاقلىسا، ھاقارەت ۋە تۆھمەت ياغدۇرسا بۇنىڭغا تېگىشلىك جاۋاب بېرىش ئەلۋەتتە يوللۇق. بۈگۈنكى يازما بىر جاۋاب، تېخى بۇ جاۋابنىڭ داۋامى بار. زېھنىيەت قامچىلانسا مېنى دېدى دەپ ئۇششۇقلۇق قىلىپ سامان تېگىدىن سۇ قۇيۇپ ئۇستاتلىق قىلىشقا ئۇرۇنسا، شەخسنىڭ ئىسمى ۋە شەخسىيىتىنى ئەمەس، قىلمىش ۋە تۇتۇملىرىنى، زېھنىي مەرەزلىكلىرىنى قامچىلاپ جاۋاب قايتۇرۇش ناھايىتى نورمال، يوللۇق بىر ئىش. ئورۇنسىز يەرگە سىز دانىشمەن بولسىڭىز، ئەقىل ھوجىسى بولسىڭىز، دەپ چۈشۈپسىز. مەن دانىشمەن ئەمەس. ئەقىل ھوجىسىمۇ ئەمەس. «ئەقىل ھوجىسى» دەيدىغان شالغۇت گەپ مېنىڭ ئۇيغۇر تىلى ئىزاھلىق لۇغەتلىرىمدىنمۇ ئورۇن ئالمىغان. سىز «كارۋان» دەپ مەن تەنقىدلىرىمدە ئوبيېكت قىلىغان 30 – 40 يىلدىمۇ زېھنىيىتى ئازراقمۇ ھاۋا يەڭگۈشلىمەستىن زەي بېسىپ قالغان قاتماللارنى كۆزدە تۇتۇۋاتقان بولسىڭىز، ئۆرگىلەيكى، قاۋاپ ھۇۋلاش، دېپىنى چېلىشتىن لەززەت ئېلىشتەك بۇنداق غۇرۇرسىز ئىشلار ئاشۇلارنىڭ دېپىنى چېلىۋاتقان، چاپىنىنى كۆتۈرۈپ ھېسداشچى كۆرۈنۈۋېلىشقا ئۇرۇنۇۋاتقان، ئوتتۇرىلىقتا تۆرەلمە سالاچىلىق قىلىۋاتقانلاردىن ئايلانسۇن! گەپ شۇ: مىللەتنىڭ ئالىم - ئۆلىمالىرى مەن ئۈچۈن باش تاجى. بۇ ھەقتە دېگەن سۆزلىرىم، يازغانلىرىم، ماقالىلىرىم ئوتتۇرىدا. ئىلىم ۋە ئۆلىمالىقنىڭ ھەققىنى بەرمەكتە يوق، ئۇنىڭ تونىدا تەرلەشنى مىللەتكە ۋەزىپە قىلىۋالغانلارنى تەنقىدلىسەم، ئاشۇ باش تاجىلىرىمىزنىڭ ھەققى ھۆرمىتىنىڭ مۇھاپىزىتى ئۈچۈندۇر. ئەگەر سىز بۇنىمۇ چۈشەنگۈدەك سەۋىيەدە بولماستىن ئۇياقتىن - بۇياقتىن تېرىپ - تۆشەپ گەپ سېتىشقا، تېرە تاراقشىتىشقا ئەۋەتىلگەنلەردىن بولسىڭىز، ياكى يىللاردىن كېسلمەي مېڭىۋاتقان ماددىي مەنپەئەت قارشىسىدا ئېغىز ئۇيالغاچ ئەتەي كىرىپ ئىنكاس يېزىپ تالايدىغانلار تائىپىسىدىن بولسىڭىز مەنچە تېگىشلىك جاۋابىڭىزنى ئالدىڭىز دەپ ئويلايمەن. ئۇنداقلاردىن بولمىسىڭىز غ ۋە ت سىزنى كۈتۈپ تۇرۇپتۇ. مەسىلىگە چىشى پاتىدىغانلار، مەسىلىنىڭ خاراكتېرىنى بىلگەنلەر، چۈشەنچەنلەر سۆزلىسۇن! بىلمىگەنلەر سورىسۇن ياكى ئۆگەنسۇن. بۇنىمۇ قىلالمىغانلار مۇمكىن بولسا تاكاللىشىپ ۋاقىت ئىسراپچىلىقى قىلىپ ئۆزىنىمۇ ئۆزگىنىمۇ ئاۋارە قىلماي يوقىلىپ تۇرسا، كۆڭۈل يېرىم بولۇپ قالمايدۇ. ئەكسىچە ئىنسابىغا رەھمەت ئالىدۇ.\n\n## ئويغاقلار دۇنياسىدا − بۇرھان (ئازاد قاسىم غا)\nبۇنداق ئىنكاسنى ھۇرۇن خوتۇننىڭ پايتىمىسىدا زاكىلىنىپ چوڭ بولغان تىپلار دېسىمۇ بىرنۆرى . سىلىدەك بىر ئۆمۈر «يازغۇچى» قالپىقىنى كىيىپ ئۆتكەن ئادەم دېسە، بىر بولسا تېجىمەللىكتىن، يەنە بىر بولسا دۇمباقچىلىقتىن دەپ چۈشىنىشكە بولىدۇ. خەق قىلىۋاتقان سەتچىلىك ۋە ئاڭسىزلىقلىرىنى گەپ ئوينىتىپ يېپىشقا ئۇرۇنسا، كۆرۈرمەننى چۆرگۈلىتىپ ئايلاندۇرۇپ ئۈچ سائەت ۋاتىلدىسا گەپ يوق، مېنىڭ يازمام پېشانىلىرىگە قادالغىنى غەلىتە. يازغۇچى قالپىقى كىيىپ ياشاۋاتقان قەلەمكەش بولغانكىن بولۇۋاتقان سەتچىلىكلەرگە، سائەتلەرچە گەپ سېتىشلارغا لىللا قىلىپ ئىككىلىك تەنقىدىي پىكىر بەرمەكتە يوق، مېنىڭ تۆت بەتلىك تەنقىدىي يازمامغا جۈملىسى، ئۇزۇن - قىسقىلىقى ۋە چېكىت پەشلىرىدىن تېرىق چىقارغىلى كېلىپ كەتكىنى تېخىمۇ قىزىقارلىق. سىلىدەك مىللىي غايىنى ئۇتوپىيە مازارلىقىغا كۆمۈۋېتىپ «يازغۇچىلىق» قالپىقىنى كىيىپ ھېچكىمگە يامان بولماي قۇلاق تىنچ ياشاشنى راۋا كۆرگەندىن، پىكىر - ئىدىيەلەرنى ئەقىل ۋە ئىلىم سۈزگۈچىدىن ئۆتكۈزۈپ، تەنقىدىي نەزەرلەر بىلەن ئاڭ - تەپەككۇرنى سەگەكلەشتۈرۈش، ئاۋام كۆرەلمىگەننى ئىلىم ۋە پىكىر ئەربابى بولۇش سۈپىتى بىلەن كۆرسىتىپ ساختىلىقنى پاش قىلىش ۋە توغرىنى سۆزلەش نەچچە ھەسسە ئەلا. باشتىكى ئاقارغان چاچنىڭمۇ بولسا ھەققىنى بېرىپ گەپ قىلايلۇق.\n\n## ئويغاقلار دۇنياسىدا − بۇرھان (باھادىر ھارۇن غا)\n1. ئەسلى سىز دىن ئوقۇغان، سەھىپىسىدە ھېكمەت - ئەقلىيەلەر بىلەن ھەپىلىشىپ يۈرۈۋاتقان بولغانكىن، مەسىلىگە سىز ئۆزىڭىز قاراۋاتقان نۇقتىنىڭ سىز تەكىتلەۋاتقان ئوتتۇراھاللىققا قانچىلىك چۈشىدۇ، دەڭسىسىڭىز ئىنساپتىن سۆز ئىچىشنىڭ ماڭا ئەمەس، سەتچىلىكنى قىلىپ ئارقىدىن كۆزنى يۇمۇپ قارىسىغا گەپ يورغىلاتقانلارغا قارىتاتتىڭىز، ھەمدە بۇ ئاقىللىق، ھەم ھېكمەتلىك ئىش بولغان بولاتتى. مېنىڭمۇ تەكىتلەۋاتقىنىم سىزگە ئوخشاش ھەر ئىشنىڭ لايىقىدا بولۇشى كېرەكلىكىدىن ئىبارەت. لايىقىدا بولمىغان ئىشنى ئاشۇ ئىشنىڭ خاتالىق جەھەتتىكى ۋەزنىگە توغرا كەلتۈرۈپ لايىقىدا تەنقىدلەشنى تەقەززا قىلىپ قالىدۇ. تەنقىدنى قېرىنداشلىق بىلمىگەن زېھنىيەتدىن ئىنساپ كۈتۈشنىڭ ئۆزىمۇ بىر ئىنساپسىزلىق. دۈشمەن يىللاردىن پايدا ئېلىپلا كېلىگلىك. ھېچ زىيان تارتقىنى كۆرۈلمىدى. ئانسامبىلچىلارنىڭ تۆكۈۋاتقان مىللىي ئوبرازى ئۇلارنىڭ تەشكىلاتى بىلەنلا توختاپ قالىدىغان ئوبراز ئەمەس. ئۇيغۇرلارنىڭمۇ ئوبرازى. دېموكراتىك سۆھبەتلەشكىنى، داستىخان تارتىشىپ دوست تارتىشقىنى ئانسامبىلچىلار، ئەمما ھۇجۇم ئۇچرىغىنى ئۇيغۇر خەلقى. بۇنداق سەتچىلىكنى مۇۋەپپەقىيەت دەپ جار سېلىۋاتقىنى بولسا، سىز ئىچ ئاغرىتىۋاتقان ياكى تەنقىد ئېغىر كېتىپ ھېسداشلىق قىلىۋاتقان ئاشۇ ئانسامبىلچىلار. شۇڭا ئىشنىڭ ۋەزنىنى دەڭسىمەي تۇرۇپ ئىنساپتىن سۆز ئېچىشىڭىز سىز ئاشىنا بولۇپ تارقىتىۋاتقان ئەقلىيەلىككە، ھېكمەتكە ئۇيغۇن كەلمەيدۇ.\n\n2. ئىشلارنىڭ ئوتتۇراھال بولغىنى ياخشى دەپ قىممەتلىك سۆز بار دەپسىز. تارتىنماي پەيغەمبەرنىڭ ھەدىسى بار، دەۋېرىڭ. سىز ھەدىسنى تۇتقا قىلىپ سۆزلىگەنكەنسىز، مەسىلىگە سىزنىڭ چىش نۇقتىڭىزدىن جاۋاب قىلاي: دەرۋەقە بۇ سۆز ھەقىقەتەن قىممەتلىك. لېكىن بۇ يەردىكى ئوتتۇراھاللىق ئۇنداقمۇ، بۇنداقمۇ ئەمەس، ئوتتۇرىدىنراق يول تۇتۇش، ئىسسىقمۇ، سوغۇقمۇ ئەمەس، لەۋلىمىجان بولۇش، دېگەنلىك ئەمەس. بەلكى ھەدىستىكى «ئەۋسەت» يەنى ئەڭ لىللاسىدا بولۇش دېگەنلىكتۇر. يەنە بىر ھەدىستە «ۋەسەت» دېگەن سۆز «ئەدل»، يەنى ئادىللىق مەنىسى بىلەن ئىزاھلانغان. ئۇنداق بولغاندا «ئەۋسەت» دېگەنلىك ئۆز نۆۋىتىدە «ئەئدەل» دېگەنلىك بولۇپ، يەنى ئادىل بولۇش، بولغاندىمۇ ئادىللىقنى ھەقدادىغا يەتكۈزۈپ قىلىش دېگەنلىكتۇر. ئەۋسەت دېمەكلىك «ئەئدەل» دەپ ئىزاھلانغان ئىكەن، بۇ يەردىكى ئەڭ ئادىل مەنىسىدە كېلىدىغان ئەفئەلۇ ۋەزنىنى، يەنى ئاشۇرما سۈپەت دەرىجىسىنى دىققەتكە ئالساق، ئىشنىڭ ماھىيىتى ۋە ۋەزنىگە باب كەلتۈرۈپ ھەققىنى ئاداققا يەتكۈزۈپ بېرىش، ھەقدادىغا يەتكۈزۈش، ۋايىغا يەتكۈزۈپ قىلىش دېگەنلىك بولىدۇ. ئۇنداقتا، مەن تەنقىد قىلىۋاتقان نۇقتىلار مەسىلىنىڭ ۋەزنى ۋە سۈپىتى جەھەتتىن ھېسسىيات ئارىلاشتۇرۇپ تەسىرلەندۈرۈش تىپىدىكى رومانتىكىلىق ئاقىدىغان مەسىلىلەردىن ئەمەسلىكى ئېنىق. شۇنداقلا بۇ تەنقىدنىڭ ۋەزنىنىڭ بۇ دەرىجىگە بېرىشى بۈگۈننىڭلا مەسىلىسى ئەمەس، بۈگۈننى خۇلاسە قىلغان يىللار داۋامىدا جەريان قىلىپ كېلىۋاتقان ئىشلارنىڭ يەكۈنلىرىگە چېتىلىدىغان مەسىلە. مەسىلىنىڭ نەقەدەر يولسىز ۋە خۇپسەنلەرچە ئىكەنلىكىنى ئاڭقىرىغان بىلەن ئاڭقىرمىغان ئوتتۇرىسىدا پەرق بار. شۇڭا ئىنساپنى تىلەشتە ئىگىسىنى تېپىشىڭىزنى، مەسىلىنى ھېسسىيلىققا باغلىماي ئەقلى بولۇشىڭىزنى، يۈزەكىلا ھېسداشلىققا تۇتۇنماي ھېكمەتلىكراق بولۇشىڭىزنى ئۈمىد قىلىمەن. ھېچ بولمىسا ئاۋۇ تەرجىمە قىلىپ تارقىتىۋاتقان ئەقلىيەلىرىڭىزدىن ئازراق بولسىمۇ يۇققانلىقى يازمىلىرىڭىزنىڭ چىرايىغا چىقسۇن! بولمىسا دېيىلىۋاتقان گەپلەرنىڭ تۆرەلمە سالاچىلىقتىن پەرقى قالمايدۇ.\n\n## ئويغاقلار دۇنياسىدا − بۇرھان (باھادىر ھارۇن غا)\n1. پىتنە - پاساتنى تارقىتىشنىمۇ ئىگىسىنى تېپىپ دېگەيسىز. ھەق گەپنىمۇ ئىزاھسىز، ئورۇنسىز كەلسە - كەلمەس تارقىتىشمۇ پىتنە - پاساتلىققا يول ئاچىدىغان ئىشلارنىڭ بىرسى. يەنە كېلىپ سىزدەك مەشىق سەۋىيەسىدىكى سۈپەتسىز تەرجىمىلەر بىلەن تارقاتقانچە ئەقلىيە سۆزلەرنىڭمۇ سۈپىتى پاخاللىشىپ تاققا - تۇققا تەتبىقلايدىغانلارنىڭ ئاۋۇشىغا خىزمەت قىلىشى يىراق ئەمەس. مەن سىزنى چىشلەپ تارتىپ سىزنىڭ ئەقلىيە تارقىتىشىڭىزنى بىر نەرسە دېمىدىم، نوقۇل تارقاتقۇچى بولۇپلا قالماي ئۆزلەشتۈرگۈچى بولۇشقا، يۈزەكىلەشكۈچى ئەمەس، چوڭقۇرلىغۇچى بولۇشقا رىغبەت قىلدىم.\n2. ھەمكارلىق سەپسەتە ئۈستىگە قۇرۇلىدىغان ياكى پۈت تىرەپ تۇرالايدىغان نەرسە ئەمەس. سەمىمىي دىيالوگقا ياناشمىغان مۇغەمبەرلىكتىن سەمىمىي ھەمكارلىقمۇ كۈتۈلمەيدۇ. بۇ توغرىدىمۇ ۋەز - نەسىھەتنى ئىگىسىنى تېپىپ قىلغىنىڭىز ياخشى. سىياسىيلىققا دائىر تەنقىدلەردە كۆڭۈلچەكلىكنى ئالدىنقى ئورۇنغا قويۇۋېلىپ سىياسىي تۇتۇم ۋە پىكىرلەر ئۈستىدە بەھس مۇنازىرە قىلىش ئەقلىيلىككە ئورۇن قويمايدۇ. بۇ قانداقتۇر فىقھىي ياكى شۇنىڭغا ئوخشىغان ئىجتىمائىيلىققا ياتىدىغان ساھەلەردىكى تەنقىد ئەمەس. سىز نۇرغۇن پەرەزلەرنى ئالدىن قويۇۋېلىپ تۇرۇپ تەنقىدنى ئەيىپلەۋاتىسىز، مەن ئۇ پەرەزلەرنى نەچچە باسقۇچ بۆسۈپ بولۇپ، مەلۇم ئاساس ۋە رېئاللىقنى ئاساس قىلىپ تۇرۇپ پىكىر بايان قىلىۋاتىمەن. پەرەزلىرىڭىزنىڭ نۇرغۇن تەرەپلىرى قانائىتىڭىز ۋە تونۇشىڭىزغا باغلىق مەسىلىلەر. لېكىن مېنىڭ ئۇنداق ئەمەس. تەنقىد ئوبيېكتلىرىغا نېمىنى ۋە نېمىگە ئاساسەن تەنقىد قىلىۋاتقىنىمنى مەسىلىنى تارىخىي ئارقا كۆرۈنىشى ۋە بۈگۈنكى رېئاللىقلار بىلەن باغلاشتۇرۇپ چۈشىنىدىغانلار ھەزىم قىلالايدۇ. ھەم تەنقىدمۇ ئۆز ئىگىلىرىگە تېگىشلىك بولغانلىقى جەھەتتىن ئۆزلىرى بىلەلەيدۇ. سىز پەرەزلىرىڭىزگە تايىنىپ ئۆز قارىشىڭىزدا كېتىۋەرسىڭىز ۋە ھېسداشلىقنى داۋاملاشتۇرىۋەرسىڭىز كېرەك يوق. سىزمۇ چۈشىنىپ قالغاندا ئىنساپ بىلەن ئەقلىي تەھلىل قىلىدىغان كۈنىڭىز يەنە قانداق تەنقىدىي پىكىرلەردە بولىسىز، شۇ چاغدا كۆرىمىز. خەير، ئامان بولغايسىز!\n\n## ئويغاقلار دۇنياسىدا − بۇرھان (Abdurehim Koktugh قا)\nنەزەرگە ئېلىنغۇدەك پىكىر قاتناشتۇرالمىسىڭىزمۇ ئاتىكاچىلىقىڭىزغا ھاي بېرىشنى ئۈگىنىۋېلىپ ئاندىن سۆز قىلسىڭىز «سەمىمىي» دەپ سۈپەتلەۋاتقان تەۋسىيەرىڭىز بىرئاز تۇتارلىق بولاركەن. سىزگىمۇ ئوخشاش گەپ: سىزمۇ ھېلىقىدەك ھۇرۇن خوتۇننىڭ پايتىمىسىدا زاكالانغانلار تائىپىسىدىن بولمىسىڭىز شاتۇتىدەك بىرى دېگەن گەپنى ئوخشاش قىلىپ تەكرارلاپ يازمىغا بولالمىغاندا يېزىقتىن قۇسۇر تېپىشىشنى مەشىق قىلىپ بەرمىسىڭىزمۇ بىرى سىزنى بىلەرمەن ئەمەسكەن دېمەيدۇ. يازما ئۇزۇن كۆرۈنۈپ كەتكەن بولسا، كۈرمىڭ فېيسبۇك سەھىپىلىرى تۇرۇپتۇ. بىرىنچى تېنىقنى ئېلىپ ئىككىنچىسىنى تارتىپ بولغۇچە ئوقۇپ بولغۇدەك قىسقا يازمىلارغا توشۇق. شۇ سەھىپىلەردە سېغىز چاينىشىپ تۇرسىڭىزمۇ، سەھىپەم سىزنىڭ ئاتىكارچىلىقڭىزنى سېغىنىپ قالغىنى يوق.\n\n## ئويغاقلار دۇنياسىدا − بۇرھان (ئۇيگار جەۋلان غا)\nدەل سىز ئېيتقاندەك، پىكىرگە پىكىر بىلەن جاۋاب قايتۇرۇلۇۋاتىدۇ. پىكىرنىڭ خاراكتېرى مېنىڭكىگە ئوخشاش تەنقىدىي بولۇشى ياكى سىزنىڭكىگە ئوخشاش گەپ يورغىلىتىش ھەققىدە گەپ يورغىلىتىشنى مەزمۇن قىلغان چاپانچىلىق تۈسىدە بولۇشىمۇ مۇمكىن. بولۇۋاتقان دىياگنوز، مۇئەييەنلەشتۈرۈشلەر مۇنداقلا جىجىلاپ قويۇپ چىقىرىلىۋاتقان كولدۇرلاتما گەپلەر ئۈستىدە بولمايۋاتىدۇ. چىقىرىلغانلىرى ئۆرنەك، مىساللار خالاس. ئىدىيە پاھىشەلىكى بىرەر ھەپتىلىك ماجىرادا كۈرۈلۈۋاتقان ھادىسە ئەمەس. بىر قانچە يىللاردىن بىرى قېتىملاپ سادىر بولۇۋاتقان، يازمىلاردا تەكرارلىنىۋاتقان ھادىسە. سىز بۇنى كۆرۈپ يېتەلمىگەن بولسىڭىز بۇ ئۆزىڭىز كۆتۈرۈپ بېرىۋاتقان تەخسىنىڭ كىمگە ئائىتلىقىنى پەملەپ بولالماي يۈرۈۋاتقانلىقىڭىزدىن كۆرسىڭىز بولىدۇ.\n\nسىز پىكىردىن ئىدىيەگە دىياگنوز قويدىڭىز، پىكىرلەر ۋاقىتلىق بولىدۇ، ئىدىيە نىسبەتەن مۇقىم بولىدۇ، دەپ گەپ ئوينىتىپ بېقىپسىز. پىكىر دېگەن شۇ ئىدىيەنى مەنبە قىلىپ ئوتتۇرىغا چىقىدىغان نەرسە. سىزنىڭ بۇ قۇرغاق مەنتىقىڭىز بويىچە قارىساقمۇ، مەزكۇر تەنقىد ۋە دىياگنوزمۇ ئاشۇ سىز ئاقلاۋاتقان ۋاقىتلىق كۆز قاراشلارنى دېگۈزۈۋاتقان، يازدۇرۇۋاتقان ھېلىقىدەك «بىر قەدەر مۇقىملىققا ئىگە ئىدىيەنى»نىڭ خاراكتېرىگە ۋە تەبىئىتىگە قارىتىپ يېزىلغان. ئەتەي رەڭ قارىغۇسى بولۇۋېلىش ھاجەتسىز. سىز سەھىپىدە بۇ ۋە بۇندىن بىرى يېزىلغان تەنقىدلەرنى ئوقۇسىڭىز سىز گەپ ئوينىتىپ ھېسداشلىق قىلىۋاتقان تىپلارنىڭ زېھنىيىتىگە مەزكۇر ماقالىنىڭ تېمىسىنىڭ ئاللىبۇرۇن قويۇلۇپ بولۇشى كېرەكلىكىنى ھېس قىلىسىز. تەنقىدتە ئوبيېكت بولۇۋاتقىنى زېھنىيەت ۋە پىكىر ئارقىسىدىكى ئىدىيەلەر ۋە تۇتۇم مەسىلىسى بولۇۋاتىدۇ. سىز ئانچىكى جۈملىگە «ئىدىيە پاھىشەلىكى قىلىۋاتىدۇ» دەپ بولالمايدىغان بولسىڭىز، سىزگە كونكرېتراق دەيدىغىنىم شۇ: يازما ۋە چىقىرىلغان مىسال ئۆرنەك خالاس. لېكىن «ئىدىيە پاھىشەلىكى» مۇشۇ بىر ئىككى يازمىغىلا قارىتىلغان ئەمەس. يىللاردىن يېزىلىپ - سىزىلىۋاتقان ئىدىيە ياكى ئىدىيە دېگىلىمۇ بولمايدىغان ئەخلەت نۇقتىئىنەزەرلەرنى توپ ۋە پارچە تارقىتىشنى ۋەزىپە قىلىۋاتقانلىقى بىلىنگەن تىپلارغا قارىتىلغان. ھەم دىياگنوز بىرلا قېلىپ، بىرلا تەرزدە بولمايدۇ، ھەر نۇقتىدىن كۆزىتىلگەندە ئوخشىمىغان ۋە بىر بىرىنى تاماملايدىغان دىياگنوزلار ئوتتۇرىغا چىقىدۇ.\n\nخالىسىڭىز مىسالدىن تۈك ئۈندۈرۈپ ئۆز گېپىڭىزنى يورغىلىتىڭ، خالىسىڭىز سوغۇققانلىق بىلەن ئويلىنىپ تارازىغا توختىغىدەك گەپ ئوينىتىڭ، ئىختىيار ئۆزىڭىزدە. ئەمما شۇنى تەكىتلەيكى، مەسىلىنىڭ تەبىئىتىگە، خاراكتېرىگە قارىغۇدەك نەزەر يېتىلدۈرۈپ بولالماسكەنمىز، نەزەر ئىگىلىرىگە دىققەت قىلىپ تۇرساق، ياكى ئىدىيە ۋە كۆز قاراش ئۇقۇملىرىنى پەرق قىلالايدىغانلارنىڭ ئىنكاسلىرىغا دىققەت قىلىپ قويساق ياخشى. شۇ چاغدا تەخسىنى قاملاشتۇرۇپ كۆتۈرسەكمۇ ئالدىراپ چېقىلىپ كەتمەسلىكى مۇمكىن.\n\n## ئويغاقلار دۇنياسىدا − بۇرھان (ئۇيگار جەۋلان غا - 2)\nيەنە تەكرارلاي: پىكىر، كۆز قاراش دېگەنلەر تامنىڭ تۆشۈكىدىن چۈشۈپ قالىدىغان ياكى يانپاشقا ئۇرسىلا كاللىغا موگودەك ئۈنۈپ قالىدىغان نەرسىلەر ئەمەس. مېنىڭ سىزنىڭ مەنتىقىڭىزگە چۈشۈپ بەرگەن تەقدىردىمۇ دەپ ئىلاۋە قىلىشىممۇ شۇنىڭدىن. سىز ئىلگەكنىڭ گېپىنىڭ ئۇچىنى چىقىرىپ قويۇپ ئىلگەككە دائىر گەپ قىلىنسا: ياق مەن ئەلگەكنى دەۋاتسام، دەپ ياماشسىڭىز ئورۇنلۇق بولمايدۇ.\n\nمەن «ئىدىيە پاھىشەلىكى» دېگەن بولسام گەپنى تومتاقلا دەپ قويمىدىم. ئەكسىچە قايسى نۇقتىئىنەزەردە شۇنداق دېيىلىدىغانلىقىنى تەمسىل، تەشبىھلەر بىلەن، مۇقايەسە ۋە سېلىشتۇرما تەھلىللەرگە يۇغۇرۇپ بايان قىلدىم. شۇنچە ھەجىملىك يازما ئىچىدىن سۈزۈۋېلىنغان تۆت تال كىنايە مۇبارەك كۆزىڭىزنى ئالاچەكمەن قىلىپ سىزنى بۇ دەرىجىدە چىچاڭشىتىۋەتكەن بولسا، يازمامنى لايىقىدا ھەزىم قىلىپ ئوقۇۋاتقان شۇنچە كۆپ ئوقۇرمەنلەر ئىچىدىن ئاتايىن سىزگە يازمىنى ھاۋانچىدا سوقۇپ ئاغزى - بۇرنىڭىزدىن ماڭدۇرۇپ ھەزىم سىستېمىڭىزدىن ئۆتكۈزۈپ قويۇش ۋەزىپەم يوق. سىزنىڭ تەنقىدكە چىدىمىغان ۋە ھەزىم قىلىشقا ئوكسىگېن يېتىشمىگەنلەرنىڭ ياكى تەنقىدنىڭ جايىنى تاپقانلىقىنى چاندۇرماسلىق ئۈچۈن بۇلۇڭ - پۇشقاقلاردا بىر - بىرىگە پاس چىقىرىپ دېيىشىدىغان گەپلىرىنى ۋە ياكى چىدىماسلىقلىرىنى «دەبدەبە»، «قوپال ئىبارە»، دېگەندەك ۋايساشلىرىغا يوشۇرۇپ كۆڭلىنى تىندۇرۇشقا ئىشلىتىدىغان گەپلىرىنى بۇ يەردە ئۈزۈندە قىلىپ تەكرارلاپ ئولتۇرغىنىڭىزدىنلا ۋاكالىتەن شۇلارنىڭ ئىچ - باغرىنى تۆكۈپ قويغىلى كىرگىنىڭىز مەلۇم بولۇپ تۇرۇپتۇ. پاھىشەلىك ئەخلاقىي نۇقتىدىن تەنقىدلەنگىنى بىلەن «دېموكراتىك» تۈزۈملەردە قانۇنىي جەھەتتىن قوغدىلىدىغان كەسىپ بولغىنىغا ئوخشاش، ئىدىيە پاھىشەلىكىنىڭ قانۇنىي ھىمايىچىلىكىنى ۋاكالىتەن ئۈستىگە ئالىدىغان پىدائىيلارنىڭ ئازدۇر - كۆپتۈر پەيدا بولۇپ تۇرۇشى ھەيران قالغۇدەكمۇ ئىش ئەمەس.\n\nيەنە بىرگە، سىز دەۋاتقاندەك ئۆتكۈرلۈك قانداقتۇر ئىدىيەدە بولىدۇ، دەيدىغان قائىدە يوق. ئىدىيەدە ساغلاملىق ياكى پۈچەكلىك بولىدۇ. ساپلىق ياكى بۇزۇقلۇق بولىدۇ. مۇستەقىللىق ياكى تەقلىدچىلىك بولىدۇ، مەزمۇتلۇق ياكى ئاجىزلىق بولىدۇ، تۇتۇقلۇق ياكى روشەنلىك بولىدۇ. تۇتۇملۇق ياكى تۇتۇمسىزلىق بولىدۇ. ئۆتكۈرلۈك بولسا، پىكىردە، كۆز قاراشتا، ئەقلىيلىكتە، نەزەردە بولىدۇ. شۇنداقلا پىكىر ۋە نەزەردىكى ئۆتكۈرلۈك تىلدا، ئىبارىلەردە ئەكس ئېتىدۇ. پىكىردە ئۆتكۈر تۇرۇپ ئىپادىدە ئاجىز كېلىپ قېلىش يۈز بېرىپ تۇرىدىغان ئىش. پىكىر ۋە نەزەردە ئۆتكۈر بولۇش بىلەن بىرگە، ئۇنى تىل ۋە ئىبارىلەردە ئەكس ئەتتۈرۈلسە پىكىر يوق، ئۇ يوق، بۇ يوق دەپ ئىنكار بىلەن پوزىتسىيە تۇتۇپ گەپ يورغىلىتىش ئىنساپتىن ئەمەس. تەنقىدنى تەنقىدنىڭ ۋەزنىدە ئوقۇشنى بىلمەي ماقالىدە شۇنچە ئۇزۇن تەھلىل ۋە نۇقتىئىنەزەرلەر بېرىلسىمۇ كۆرمىدىمگە سېلىپ، لوپا ئەينەكتە سۈزگەندەك تۆت تال كىنايىنى، ھەقلىق دىياگنوزنى سۆرەپ چىقىپ «سۆز ئىبارىگە كۈچەپسەن، تومتاق، سېسىق ئىبارە ئىشلەتتىڭ، ماقالىدە ئىلمىيلىك، پىكىر، ئىدىيە كۆرمىدىم» دېگەندەك قارىسىغا تۇخۇمدىن تۈك ئۈندۈرۈش بەغەرەزلىكتىن باشقا ئىش ئەمەس. سىز بۇنداق چېپىلىپ قالغان بىلەن سىز ھەزىم قىلالمىغانغا ياكى كۆرەلمىدىم دەپ تۇرۇۋالغانغا بار يوققا، يوق بارغا ئايلىنىپ قالمايدۇ. خالىسىڭىز «قىممەتلىك» پىكىر - كۆز قارىشىڭىز بىلەن «ئۆتكۈر ئىدىيە»رىڭىزنى يازمام ئۈچۈن مالال قىلىپ ئولتۇرماي ئوقۇمايلا قويسىڭىز ئارتۇقچە تاكاللىشىپ ۋاقىتڭىزمۇ ئىسراپ بولمايدۇ. ياق، مەن زادى ئۆز گېپىمنى گەپ ئەتمىگۈچە بولدى قىلمايمەن، دەپ قالسىڭىز سىزگە تەۋسىيەم: ئاۋۋال سىز ماقالىنى ئوڭ تۇتۇپ ئۇنىڭ ئىچىدىكى مىساللار، ئۇقۇم ۋە مۇقايەسەلەرنى بىرلەشتۈرۈپ مەزمۇن سۈزۈپ چىقىپ، قايسى مەسىلىگە نېمە دېمەكچى بولغانلىقىمنى ئاڭقىرىپ، قانداق رېئاللىققا قايسى نۇقتىئىنەزەردە تەنقىد قىلىۋاتقىنىم ھەمدە قانداق مۇئەييەنلەشتۈرۈش ئېلىپ بارغىنىمنى بىلىپ كېلىپ، قىسقىسى، نېمە دەۋاتقانلىقىمنى ئەتراپلىق چۈشىنىپ كېلىپ ئاندىن تاكاللىشىشنى ئويلىشىپ باقارسىز. شۇ چاغدا ئىپادىڭىزگە قاراپ بېقىپ، سىزنىڭ قارىسىغا گەپ ئوينىتىپ ئەتەي ئۈسكىلى كىرگەن ياكى سەمىمىي ئېتىراز بىلدۈرگىلى كىرگەنلىكىڭىزنى، مەخسۇس قورساق كۈپۈكىنى چىقارغىلى كىرگەن ياكى تەنقىدكە يوللۇق ئېتىراز قىلغىلى كىرگەنلىكىڭىزنى دەڭسەپ بېقىپ ئاندىن سىز بىلەن زاكونلىشىشنى ئويلىشىپ باققايمەن. ۋەسسالام!\n\n\n## ئويغاقلار دۇنياسىدا − بۇرھان (ئابدۇۋىلى ئايۇپ قا)\nبىرىنچى: گەپ قوليازما ئۈستىدە كېتىۋاتمايدۇ، مەتبۇئاتتا ئېلان قىلىنغان ماقالە ئۈستىدە كېتىۋاتىدۇ.\nئىككىنچى: مەھمۇد مۇھىتىنى «ئەپەندى» دېيىش ئۈچۈن ئۇنىڭ ئۆزىنى ئۆزى ئەپەندى دەپ بېرىشى كېرەك ئەمەس. ھەم مەھمۇد مۇھىتىمۇ ماقالىدا ئۆزىنى ئەپەندى دېگەننى قوشۇپ ئىمزا قويغان ئەمەس. لېكىن مۇشۇ ژۇرنال ھەيئىتى تونۇشتۇرۇشتا «ئەپەندى» دەپ ھۆرمەت بىلەن تىلغا ئالغان. مەھمۇد مۇھىتىدا مەن ئۆزۈمنى ئەپەندى دېمىسەم، سەن مېنى ئەپەندى دەۋالدىڭ، دەيدىغان ئۇششۇقلۇق، كۆكەمىلىك يوقلۇقى سىزنىڭ ئېيتقىنىڭىزدەك ئۇنىڭ كەڭ قورساق روھىدا بار ئەھۋال. شۇڭا باشقا بىر ئىقلىمنىڭ مۇنەۋۋەرلىرىنىڭ ئۇنى ئەپەندى، دەپ ھۆرمەت بىلەن تىلغا ئېلىشى نورمال ئىش.\n\nئۈچىنچى: مەھمۇد مۇھىتى گەپ قىلمىغان، سۆز قىلمىغان، دېگەن سۆز پۇت تىرەپ تۇرمايدۇ، دېگەنگە ھە، دەپ تۇرغان تەقدىردىمۇ، رەددىيەدە تىلغا ئېلىنغان ۋە پۇت تىرەپ تۇرالايدىغان باشقا ئېھتىماللىقلار پۈت تىرەيدۇ ۋە ئېھتىماللىقلار بىرلىشىپ بۇ ئېھتىماللىقنىمۇ كۈچلەندۈرۈپ ئۆتۈپ كېتىدۇ.\n\nتۆتىنچى: قەشقەردە ھۆكۈم سۈرگەن بىر ئادەمنىڭ تىل ئۇسلۇبىنى شۇ يەردە يازغان ۋە نەشر قىلغان نەرسىلىرىدىن ئىزدەيمىز. باشقا جۇغراپىيەدىكى ئەھۋالنىڭ شۇ يەرچە بولىدىغانلىقى ئەقەللىي ئەھۋال. كاشغەر تۈركچىسىدە ئەسەر يازىدىغان ئابدۇقادىر داموللام شۇرا ژۇرنىلىدا ماقالە ئېلان قىلسا، شۇرا ژۇرنىلى ئابدۇقادىر داموللامنىڭ ماقالىسىنى شۇرا ژۇرنىلىنىڭ تىل ئۇسلۇبىغا يېقىنلاشتۇرۇپ، لازىملىق سۆزلەرنى ئۆز تۈركچىسىگە ماسلاشتۇرۇپ ئېلان قىلسا، ياق، بۇ ئابدۇقادىر داموللامنىڭ ئەمەس، كاشغەر تۈركچىسىدە قوليازمىسى بولسا، يازما ئابدۇقادىر داموللامنىڭ، بولمىسا ناتايىن، دەيدىغان توقۇناقنى تاتار تۈركلىرىدە چىقىدىغان ژۇرنالغا دىيەسلىتىۋالمايمىز. زامان - ماكان ۋە شۇ دەۋر ئەپكارىسىغا ۋاقىپ بولمىساق، مۇشۇنداق تەييار ئىلمىي قائىدىنىمۇ ئەمەس يېرىگە تەتبىقلىۋېلىپ كۈلكىگە قالىدىغان ئىش چىقىدۇ.\n\nبەشىنچى: 30 - يىللارنىڭ تىل ئۇسلۇبى ئەمەس، دېگەن قۇرۇق گەپ. ئۇنى مېنىڭ بۈگۈنكى ئەدەبىي تىلدىكى تەرجىمەمنى، شۇ دەۋر تىلىدىكى مەتبۇئات تىلى بىلەن گىرەلەشتۈرۈپ تەھلىل قىلىش ئەخمەقلىق. شۇ ژۇرنالنىڭ شۇ زاماننىڭ تىل ئۇسلۇبىدا چىققىنىنىڭ ئۆزى يېتەرلىك.\n\nئالتىنچى: مەھمۇت مۇھىتى ماقالىسىدە ئىيسا بەگنى بولشىۋېككە چېتىشتۇرۇشىدا غالچا تەبىئەتلىك بىرىدىن ھەر ئىشنىڭ كۈتۈلىدىغانلىقىنى جەزىملەشتۈرۈش مەقسەت قىلغانلىقى ئېنىق. بۇ ئۇنىڭ ئېھتىماللىققا ئىگە قانائىتى. لېكىن خىتايگە غالچا بولغانلىقى ئۆز گۇۋاھلىقى ۋە روبىرو بىۋاسىتە مۇئامىلىسى بىلەن جەزمىيلەشكەن بىر ئىش. ئىيسا بەگ ھىندىستاندا ئىز قوغلاپ يۈرۈپ خىتاي غالچىلىقى قىلسا، ئۇنىڭ غەربى تۈركىستاندىكى پائالىيەتلەردىمۇ غالچىلىق قىلىپ قايمۇقتۇرۇش ئېلىپ بېرىشىدىن قېرىنداشلىرىنى ئاگاھلاندۇرۇپ، جاڭ جېشىغا غالچىلىق قىلغان بولشىۋېكلارغىمۇ قىلماي قالمايدىغانلىق مەنىسىدە غەربى تۈركىستان مەتبۇئاتىدا سىگنال بېرىپ قويۇشىنىڭ نەرى ئەقىلگە ئۇيغۇن بولماي قالسۇن؟!\n\nيەتتىنچى: ئۆزلىرىنى بىر مىللەتنىڭ داۋامى دەپ ئويلايدىغان ئىلىم ئىگىسى ئاۋۋال شۇ دەۋرنى چۈشىنىدىغان ساغلام روھقا، شالغۇتلاشمىغان مېتودولوگىيەلىك ئانالىز قابىلىيىتىگە ئىگە بولۇشى، ئۆزىنىڭ ئىدېئولوگىيەسىگە بېقىندۇرۇپ تۇرۇپ تارىختىن ئىشتان - كۇسار پىچىشقا ئۇرۇنماي، ئاۋۋال شۇ دەۋر رېئاللىقى ۋە كىشىلىرىنىڭ مەپكۇرىسىنى توغرا شەكىلدە ھەزىم قىلىپ ئەتراپلىق چۈشەنچىگە ئىگە بولۇشى لازىم. ئۇنداق بولمىغاندا زىددىيەت تېرىشتىن ساقلىنىشقا دەۋەت قىلىش ئىلىم ۋە پىكىر ئەھلىگە قارىتىلىپ ئەمەس، چالا بىلەرمەن ئاتالمىش «شۇناس»لارغا قارىتىلىپ ئېيتىلىش توغرا بولىدۇ.\n\nسەككىزىنچى: ئاخىرىدا تېكىشىڭىزنى توختىتالماي تولا تەھرىرلەپ ئولتۇرالماي كەتكەن مەزكۇر ئىنكاسىڭىزدىكى بىر تالاي قىستۇرما ۋەزلىرىڭىز ئادىتىڭىز بويىچە پاكىتقا بولالمىغاندا خۇدا - رەسۇل ۋە ئاخىرەتنى شىپى كەلتۈرۈپ ھېسسىيات سۇيىئىستېمالچىلىقى قىلىدىغان ھۈنىرىڭىزنىڭ مەھسۇللىرىكەن. ئىلىمگە ھېسسىيات ئارىلاشتۇرۇش سۈتكە سۇ ئارىلاشتۇرۇشتەك ساختىلىققا ياتىدىغان بىر ئىش. ۋەزىڭىزمۇ ئۆزىڭىزدە قالسۇن. دېگىنىمدەك، ھەرنېمە ئويلاش ۋە دەۋېلىش سىز باشقىلارغا تەۋسىيە قىلىۋاتقانغا ئوخشاش سىزنىڭمۇ ئەركىنلىكىڭىز. بولسا، سىز تەسەللى تاپىدىغان سۆزلەرنى ئۆزىڭىزگە ياخشىراق ئۇدۇملاشتۇرۇپ نەچچە يىللاردىكىگە ئوخشاش زىددىيەت تېرىيدىغان، قىتىغۇرلۇق ۋە پىتنە ئاۋۇتىدىغان تېمىلاردا قەلەم تەۋرەتكەندە ئۆزىڭىزگە تەتبىقلىسىڭىز ئۈنۈمى ياخشى بولغىدەك.\n\n## ئويغاقلار دۇنياسىدا − بۇرھان (ئابدۇۋىلى ئايۇپ قا)\nمېنى تەرىپلەيمەن دەپ بەك جۇۋاپ كېتىپىسىز، رەھمەت. سەت گەپلەر سىزدىن ئايلانسۇن. سەت ۋە بەك سەت گەپلەرىڭىزنى سىزگە كۈن - چېسلاسى بىلەن ئەسلىتىپ سەھىپەمنى بۇلغاشنى توغرا كۆرمەيمەن. «سامان تېگىدىن سۇ قۇيۇش»، «سۇ ماڭغۇزۇش»، «سېسىق كۆلچەكتە ساياھەت قىلىش»، «چاڭچىلە ئويناش» قاتارلىق بىر تالاي تەشبىھاتلىق ئىشلارنىمۇ سىستېمىلىق يېتىشتۈرۈلگەن شالغۇت زېھنىيەت ئاۋالۇكسۇۋارالىرى قاملاشتۇرۇپ ئۆتۈپ كەتمىسە، ئويغاقلارنىڭ مەھەللىسىدە ئۇنداق تەرز ئويۇنلارنىڭ بازىرى ئەزەلدىن كاسات بولۇپ كەلگەن. مەن مۇشۇنداق ھەر كىمگە لايىقىدا مۇئامىلە قىلىپ ئادەتلىنىپ قاپتىمەن. ئۆرنەك، مىسال، ئىبرەتلىك بولۇشنىڭمۇ چەكلىك بولغىنى ياخشى. بولمىسا ئەمەن تېتىشقا باشلايدۇ. ئۇيغۇر جەمئىيىتىگە ھازىرچە سىزگە ئوخشاش نەمۇنىلىك داپشاقتىن بىرسى يېتىپ ئاشىدۇ. مېنى سۆرەشتۈرۈۋېلىش كويىدىكى بۇ ئىلتىپاتىڭىزدىن تەسىرلەندىم. تەكلىپىڭىز ئۆزىڭىزدە قالسۇن، ئۆزۈم خالىغان زاماندا، خالىغان مەيداندا، خالىغان تېمىدا، خالىغان كىشىم بىلەن چىقىشنى ئىختىيار قىلغان كۈنۈم، شۇ چاغدا چىقىش ياكى چىقماسلىق ئۈزۈمنىڭ ئىختىيارلىقىدىكى ئىش. باشقىلارغا يەم ئېتىپ ئېغىز بېسىقتۇرۇش نەيرىڭىنى ماڭا ئۆتكۈزەلەيمەن، دەيدىغان خام خىيالىڭىزنى بەربات قىلغىنىم ئۈچۈن ئەپسۇستىمەن.\n\n## ئويغاقلار دۇنياسىدا − بۇرھان (Uygur töre گە)\nمەسىلىگە فىلولوگ، تارىخچى، تىلچى... قاتارلىق قايسى بىر ساھەنىڭ لوپا ئەينەكلىرىدىن ھەققانىي قارالسا، ئايلىنىپ كېلىدىغان نۇقتا يەنىلا رېئاللىقنى، ھەقىقىي تارىخنى ئۆزگەرتەلمەيدۇ، ئاقىۋەت پاكىتقا تەسلىم بولۇش بىلەن تامام بولىدۇ. مەسىلىنى تەھقىقلاشتا شىنجاڭچە لوپا ئەينەك ئارىلىشىپلا قالغاندا پاكىت ئالدىدىمۇ ۋەسۋەسە رەققاسچىلىرىنىڭ كۈچىنىڭ يېتىشىچە تولغىنىپ ئۇسۇل ئوينىشى تۇرغانلا گەپ. نەتىجىدە بۇمۇ ئادەمنى ھەر نېمە دېگۈزۈۋېتىشتىن خالىي قىلالمايدۇ. تىرناققا توختىدەك گەپ تاپالمىغاندا سۇيئىستېماللىق ئوبيېكتىنى نادان، ئوقۇمۇشسىزلارغا جوراشقا ئادەتلىنىپ قالغان شالغۇت زېھنىيەت تىلى بويىچە پاكىتقا شۈبھى ئولاشتۇرۇپ بېقىش ئەمەلىيەتتە ئەرزانلىقتا ئەڭ تايىنى يوق بىقىممەت تۇتۇمدۇر. بۇنداق شۈبھى ئولاشتۇرۇش تاكتىكىسى روس ئورىيانتالىزمىدىمۇ خېلى زامان خېرىدارلىق بولۇپ باققان. ھازىر ئۇمۇ تەدرىجىي مادارىدىن قېلىشقا باشلىدى. ھەرقانداق سۈنئىي بازارنىڭ كاساتلىشىدىغان ۋاقتى بولغىنىدەك، مىللەت ئەۋلادلىرى ئويغىنىشقا قاراپ كېتىۋاتقان چاغدا ۋەسۋەسە شىركەتلىرىنىڭ پايچېكلىرىنىڭ ئوبۇرتىمۇ تۆۋەنلەپ مېڭىشى تەبىئىي. بۇنداق چاغدا يېڭى ئەۋلادنى ئۆزىمىز پاتقان پاتقاققا دەسسىمىدى دەپ ۋايىم يەپ كېتىش ئارتۇقچە. تەييار قولدا بار ئامانەتنىمۇ مىڭ بىر تۈرلۈك ئۇپا، ئوسمىلار بىلەن بوياپ بۇرمىلاپ تۇرۇپ تونۇشتۇرمىسا كۆڭلى ئۇنىمايدىغان قىلىپ كۆنۈكتۈرۈۋېتىلگەن «شىنجاڭ ئۇيغۇرلىرى» نىڭ تەسى دائىرسى چەتئەلدە ئۇنچە كۈچلۈكمۇ ئەمەس. بۇنىڭدىن كېيىن تېخىمۇ ئاجىزلاپ مېڭىشقا مەھكۇم. بۇنىڭ بىلەن شالغۇت زېھنىيەت خىرەلىشىشىگە ئەگىشىپ ھەقىقىي ئەرزان بىلىمدانلىقنىڭ خورجىنىمۇ قۇرۇغدىلىپ ماڭغۇسى. خەۋاتىرلەنمىگۈلۈك.\n\n## ئويغاقلار دۇنياسىدا − بۇرھان (ئىلمىي ئامانەت ھەققىدە)\nئىلمىي ئامانەتنى بۇلغاش، يوقنى بار قىلىپ توقۇش شالغۇت زېھنىيەتلىك قەلەمكەشلەردىن ئېشىنغان ئەمەس. شەرقىي تۈركىستان مىللىي رەھبەرلىرىنىڭ ئەسىرلەپ ئەجدادتىن ئەۋلادقا ئۇلاپ كەلگەن تۈركلۈك روھىنى ئۇرغۇلىغانلىقىنى مىللىيلىك ئېڭىغا ئىمپورت خېمىرتۇرۇچ سۈركىۋېتىلگەن زېھنىيەتتە كىلەرنىڭ ياتسىرىشى، ئاسارەت دەۋرىدە شەكىللىنىپ قالغان ياتلاشقان زېھنىيەت بويىچە 70 يىل ئاۋۋالقى ئەجدادىنىڭ تىلىنىڭ، مەپكۇرىسىنىڭ غەلىتە تۇيۇلۇشى، تۈركلۈكنى نوقۇل ئانادولو تۈركچىلىكىگە مەركەزلەشتۈرۈۋېلىپ، تار رامكىسىغا سىغدۇرالماي قېلىشى ئەجەبلىنەرلىك ئەمەس. مەنبە بېرىلگەن تۇرسىمۇ ئىزدەنمەكتە يوق شالغۇت تارىختىن ئەستە قالغان ئۈزۈندە چۈشەنچىسى بويىچە «ناتايىن» ئىبارىسىنى ئىشلىتىش ھەقىقەتكىمۇ ۋەسۋەسە ئارىلاشتۇرۇش خاھىشىنى ئەكىس ئەتتۈرگۈسى. مەنبە تاپالمىغان بولغانكىن، ئەگرى - بۈگرى گەپلەر ئورنىغا ئەسلىي مەنبەسىنى ئەدەپ بىلەن سوراش ئەۋلا بولۇر ئىدى."}
{"title": "قىپيالىڭاچ قالغان ھەقىقەت ۋە بىز", "author": "بۇرھان مۇھەممەد", "date": "2022-04-25", "tags": [], "content": "# قىپيالىڭاچ قالغان ھەقىقەت ۋە بىز\n\nدەردى يوق كىشى  باشقىلار ئۈچۈن «دەرد» بولۇشقا تۆرەلگەن كىشىدۇر، دەيدۇ دانالار. دەرۋەقە دەردسىز ئىنسان بولماس، دەرمانسىز دەرد ھەم بولماس. ئارىفلارغا كۆرە، ئىنساننىڭ ئۇلۇغۋارلىقى ئۇنىڭ دەردىنىڭ ئۇلۇغۋار بولۇش ياكى بولماسلىقى بىلەن چەمبەرچەس باغلانغان. دەردلەرنىڭ ئۇلۇغۋارى بولسا، ھەقىقەت دەردىدۇر. ھەقىقەتنىڭ سەۋداسى بولۇش، ھەقىقەتنىڭ ئاشىقى بولۇش دەردمەن ئىنسانلارنىڭ خۇلقىدۇر. ئەلۋەتتە،  دەردى ھەقىقەت بولمىغان كىشىنىڭ دەرمانىنى ھەقتىن تاپالىشى، ھەققىنى ھەقلىق ئۇسۇلدا قايتۇرۇپ ئالالىشى ئەمرى مۇھال. چۈنكى ھەقىقەت ھەقنىڭ سەمەرىسى، ئۇنىڭ تەجەللىياتىدۇر. ھەقنى ئىدراك قىلماي تۇرۇپ ھەقىقەتتىن، دەرد ساھىبى بولماي تۇرۇپ دەرمان ساھىبى بولۇشتىن ئېغىز ئاچقىلى بولمايدۇ. ھەقىقەتنى ئىدراك قىلىشنىڭ يولى بولسا، ئالدى بىلەن ئۆزىنى تونۇش، ئۆزلۈكنى تېپىشنى قولغا كەلتۈرۈشتۇر. دەردنىڭ دەرمانغا، دەرماننىڭ دەردكە ئايلىنىشى ئەنە شۇنىڭدىن باشلانغۇسىدۇر. ئارىفلاردىن مەشھۇر تۈرك شائىرى ۋە مۇتەپەككۇر ئەدىب نىياز مىسرىينىڭ يازغىنىدەك:\n\n> دەرمان ئىزلىدىم دەردىمگە، دەردىم ماڭا دەرمان ئىمىش،\n> \n> بۇرھان سورىدىم ئەسلىمگە، ئەسلىم ماڭا بۇرھان ئىمىش.\n\n«ھەقىقەت ھېلىھەم قۇدۇق ئىچىدە مۆكۈنۈپ ئۆتمەكتە»، دەيدۇ مەشھۇر گرېك پەيلاسوپى **دىموكرېتىس**. پەلسەپەۋى نۇقتىدىن كۆزەتكەندە، مەزكۇر سۆز ھەقىقەتكە ئېرىشىشنى دەرد قىلغانلار ئۈچۈن ئۇنىڭغا ئېرىشىشنىڭ ئوڭاي ئەمەسلىكىگە، ئۇنىڭغا يېتىشنىڭ قىيىنلىقىغا ئىشارەت قىلغان بولسا، ئادەمىيلىك ۋە ئىنسانىي پەزىلەت نۇقتىسىدىن «كىشىلەر» دېيىلىۋاتقان جەمئىيەت توپىنىڭ كۆپ سانلىقىنىڭ ھەقىقەت دەردىدىن تامامەن يوقسۇزلاشقان ھالىتىگە، ساختىلىقنىڭ، كاززاپلىقنىڭ، سەپسەتىۋازلىقنىڭ يېتەكچى ئورۇنغا ئۆتۈپ قالغان ۋەزىيىتىگە قارىتىپ ئېيتىلغان ئاچچىق كىنايىدىن ئىبارەت. بۇ ھەقتە «ھەقىقەتنىڭ قۇدۇققا مۆكۈۋېلىشى» دەپ ناملانغان مەشھۇر قەدىمىي مەسەل بار بولۇپ، مەسەلدە دىموكرېتىسنىڭ يۇقىرىقى نۇقتىئىنەزەرىنىڭ ئارقا كۆرۈنۈشى ھەمدە مەزكۇر كىنايىنىڭ كېلىپ چىقىشى سىمۋول خاراكتېردە يورۇتۇلغان. \n\n**مەسەلدە شۇنداق دېيىلگەن:**\n\nكۈنلەرنىڭ بىرىدە ھەقىقەت بىلەن سەپسەتە يول ئۈستىدە ئۇچرىشىپ قاپتۇ. بۇ چاغدا سەپسەتە ھەقىقەتكە قاراپ دەپتۇ:\n- بۇگۈن ھاۋا نېمىدىگەن ياخشى.\n\nھەقىقەت ئادىتى بويىچە سەپسەتىدىن دەرھال گۇمانسىراپتۇ ۋە ئاسمانغا بىر، ئەتراپىغا بىر قاراپتۇ. قارىغۇدەك بولسا، بۈگۈن راستتىنلا ھاۋا ياخشى كۈن بولغانىكەن. سەپسەتىنىڭ راست سۆزلەۋاتقانلىقىنى پەملىگەن ھەقىقەت ئۇنىڭ بىلەن بىر ئاز سۆھبەتلىشىشنى ئويلاپتۇ. شۇنداق ئويلاپ تۇرغىنىدا سەپسەتە سۆزىنى داۋام قىلىپ:\n- بۈگۈن مۇنۇ قۇدۇقنىڭ سۈيىمۇ يۇيۇنغىدەكلا ئىلمان ئىكەن. بىرلىكتە يۇيۇنمايلىمۇ؟،- دەپتۇ.\n\nھەقىقەت سەپسەتىنىڭ بۇ سۆزىدىنمۇ ئادىتى بويىچە گۇمانلىنىپتۇ. راست سۆزلەۋاتامدۇ يوق، ئەمىن بولۇش ئۈچۈن بېرىپ قۇدۇقنىڭ سۈيىگە قولىنى تىقىپ كۆرۈپتۇ. بىلىپتۇكى، سۇ ھەقىقەتەن سەپسەتىنىڭ ئېيتقىنىدەك ئىكەن. ئىككى قېتىملىق تەجرىبىدە سەپسەتىنىڭ دېگەنلىرىنىڭ راست چىققانلىقىدىن كۆڭلى تىنغان ھەقىقەت بۇ نۆۋەت ئۇنىڭ بىلەن قۇدۇق سۈيىگە چۆمۈلمەكچى بولۇپتۇ. ئۇنىڭ بىلەن بىرگە كىيىملىرىنى سېلىشىپ يۇيۇنۇشقا باشلاپتۇ. ھەقىقەت خاتىرجەم يۇيۇنىۋاتقان بىر پەيتتە بىردىنلا سەپسەتە قۇدۇقتىن قايتىپ چىقىپتۇ – دە، ھەقىقەتنىڭ كىيىمىنى كەيگىنىچە يۈگۈرۈپ قېچىشقا باشلاپتۇ. بۇنى پەرق ئەتكەن ھەقىقەت دەرغەزەپ بولۇپ قۇدۇقتىن چىقىپتۇ ۋە قىپيالىڭاچ ھالدا قۇدۇقتىن چىققان پېتى سەپسەتىنىڭ ئارقىسىدىن قوغلاشقا باشلاپتۇ. سەپسەتىدىن كىيىمىنى قايتۇرۇۋېلىش ئۈچۈن ئەتراپنى بىرمۇبىر تىنتىشقا چۈشۈپتۇ. بۇ جەرياندا ھەقىقەتنىڭ يالىڭاچ ھالىتىنى كۆرگەن كىشىلەر بىردە ئۇنىڭدىن يامانلاشسا، بىردە ئۇنىڭ ئۈستىدىن كۈلۈشكە باشلاپتۇ. بىچارە ھەقىقەت كىشىلەرنىڭ ئۆزىگە تۇتقان مۇئامىلىسىدىن بەكمۇ نۇمۇس قىلىپتۇ، خورلۇق ھېس قىلىپتۇ، غەزەپكە كەپتۇ ۋە خىجىلچىلىقتا قۇدۇققا قايتىپ  كەپتۇ ۋە شۇ يەردە يوشۇرۇنۇپ ياشاشقا مەجبۇر بولۇپ قاپتۇ. سەپسەتە بولسا ھەقىقەتنىڭ كىيىمىنى كىيىۋېلىپ دۇنيا بويلاپ كېزىشكە باشلاپتۇ. شۇندىن بېرى سەپسەتە ھەقىقەت لىباسىغا ئورۇنۇۋېلىپ كىشىلەرنىڭ ئارزۇ - ئارمانلىرىغا چىقىش يولى كۆرسەتكۈچى، ئۇلارنىڭ دەردىگە دەرمان سۇنغۇچى، ئۇلارنى ئاغزىغا قارىتىۋېلىپ ھاجەتلىرىنى راۋا قىلغۇچى كۆرۈنىدىغان، ئۇلارنى ئارقىسىغا سۆرەشتۈرىدىغان بولۇۋاپتۇ. بۇنداق بولۇشىدىكى سەۋەب بولسا، كىشىلەرنىڭ ھەقىقەتنى يالىڭاچ ھالدا كۆرۈشنى خالىمىغانلىقى، ھەقىقەتنى ئۆز پېتى كۆرۈشتىن ئۆزىنى قاچۇرىدىغان بولۇپ قالغانلىقى ئىكەن. «ھەقىقەت ھېلىھەم قۇدۇق ئىچىدە» ئىبارىسى ئەنە شۇنىڭدىن كەلگەنىكەن.\n\nمەلۇم بولۇشىچە مەزكۇر مەسەل بۇندىن بىر ئەسىر ئاۋۋال فىرانسىيەدە يۈز بەرگەن مەشھۇر «درېيفۇس» دېلوسى مەسىلىسىدە **ژان لېئون گېرېم** ئىسملىك رەسسامنىڭ قولىدا قايتىدىن جانلانغان بولۇپ، ناھەقچىلىك ۋە زۇلۇمغا قارشى كوللېكتىپ ۋىجداننىڭ ئورتاق ساداسى سۈپىتىدە ئاۋازىنى ياڭراتقان ۋە تارىختا ئۆزىنى تۇنجى قېتىم «زىيالىيلار» دەپ ئاتىغان بىر تۈركۈم جەمئىيەت سەرخىللىرىنىڭ سېپىدىن ئورۇن ئالغان بۇ فىرانسۇز رەسسام مەزكۇر مەسەلنى رەسساملىق سەنئىتىگە تايىنىپ تىرىلدۈرۈشكە، زۇلۇمغا قارشى دەردىنى ئاڭلىتىشقا تىرىشقان. ئۇ سىزغان رەسىمدە قۇدۇقتىن يالىڭاچ ھالىتىدە چىقىشقا تەمشىلىۋاتقان بىر ئايالنى سىزىش ئارقىلىق ئۆزىنىڭ ناھەقچىلىككە قارشى تۇتۇمىنى ئىپادىلەيدۇ. ئۇ ئۆز توپىنىڭ، يەنى ئادالەتنىڭ تەرىپىنى تۇتقان ئادالەتچى توپنىڭ غالىب كېلىدىغانلىقىغا ئىشەنچ قىلغان ھالدا مەزكۇر رەسسىمىگە «قۇدۇقىدىن چىقىپ كېلىۋاتقان ھەقىقەت» دەپ نام بېرىدۇ. تەقدىر قىسمەت شۇكى، «درېيفۇس» دېلوسىدىكى ناھەقچىلىك تەلتۆكۈس ئايرىلماي تۇرۇپ ژان لېئون ۋاپات بولىدۇ.  گەرچە فىرانسىيە خەلقىنى ئىككى قۇتۇپقا ئايرىۋەتكەن، جەمئىيەتنى زىلزىلىگە سالغان بۇ دېلو ئۇنىڭ ۋاپاتىدىن نەچچە يىل كېيىن خۇلاسىلەنگەن ۋە ئۇ كۈتكەن ئادالەت جايىنى تاپقان بولسىمۇ، ژان لېئوننىڭ ئادالەت ۋە ھەقىقەت تۇيغۇسىنى ئەكس ئەتتۈرگەن مەزكۇر رەسىم ھەمىشە ئۇنىڭ مەيدان مەۋقەسىنىڭ سىمۋولى بولۇپ قالىدۇ. چۈنكى مەلۇم بولغىنىدەك ژان لېئون مەزكۇر رەسىمنى ھەمىشە يېنىدىن ئايرىماي كەلگەن. ھەتتا ئۇ مەزكۇر رەسىمنى ياتاق ئۆيىگە، كارىۋىتىنىڭ باش قىسمىغا ئېسىپ قويغان بولۇپ، ئېيتىلىشىچە ژان لېئون 1904 - يىلى ۋاپات بولغان چاغدا كىشىلەر ئۇنىڭ مەزكۇر رەسىمگە قاراپ قۇچاق ئېچىپ تۇرغىنىچە، گويا خوشلىشىۋاتقان تەرزدە ئىككى قولىنى كەڭ ئېچىپ سوزغان ھالىتىدە جان ئۈزگەنلىكىنى كۆرگەن.\n\nھەقىقەت دەردى بولغان پەرقلىق مەدەنىيەت كىشىلىرىنىڭ ھەقىقەتكە تۇتقان مۇئامىلىسى جەھەتتىكى پەرقلىق يوسۇن ۋە مېتودلىرى بولىدىغانلىقى بىر رېئاللىق. ناۋادا بىز زۇلۇمغا قارشى تۈگۈلىۋالماستىن ھەقىقەتنىڭ تەرىپىنى تۇتۇشتىكى پەرقلىق يوسۇنلىرىنى، ھەق دەپ بىلگەن تۇتۇمنى ئىپادىلەش جەھەتتىكى ئۇسۇللىرىنى ۋە بۇ ئۇسۇللاردىكى پەرقلەرنى دىققەتكە ئالغان چېغىمىزدا، دەردلىك ئىنسان بولۇش سۈپىتى بىلەن زۇلۇمغا ۋە ناھەقچىلىككە بولغان قارشىلىقىنى ئىپادىلەشتىكى ئورتاقلىقنىڭ، خاراكتېر ۋە تۇتۇم جەھەتتىكى ئوخشاشلىقنىڭ مۇنداق بىر نۇقتىدا كېسىشىدىغانلىقىنى كۆرۈپ يېتىشكە بولىدۇ. ئۇ بولسىمۇ: ئۆزى ئىشەنگەن ھەقىقەتنى تەجەللى تاپقۇزۇشتا مەيدان - مەۋقەسىنى ئېنىق قىلىش، ماڭغان دەۋاسىدا ساداقىتىنى يوقاتماسلىق ۋە ئۆزى ئىشەنگەن ئادالەت يولىنىڭ سەمىمىي دەردمىنى بولۇشتىن ۋاز كەچمەسلىك روھىدۇر.\n\nيۇقىرىقى مەسەلنىڭ ئىدىيەسىدىن قارىغان ۋاقىتتا، بۈگۈننىڭ «زىيالى - موللا» ئاتىقىنى كۆتۈرۈۋالغاندىن تارتىپ، «دەۋا» ئاتلىق مىنىپ قالغان تۈكلۈك مەخلۇقنىڭ ئۈستىدىن يا چۈشۈشنى ياكى ئۇنىڭ تېزگىنىنى ئۆز قولىغا قانداق ئېلىشنى بىلەلمەيۋاتقان «كاتتىباش»، «يوغان باش»لارغىچە كۆپ سانلىق توپنىڭ دەۋاسىنىڭ سەمىمىي ئادىمى بولۇشتەك، دەرمانلىق يولنىڭ يولۇچىسى، يەنى «دەردمەن ئىنسان» بولۇشتەك ئەقەللىي روھتىن يوقسۇزلاشقانلىقىنى، كېتىۋاتقان دەۋاسىدا ساداقەتمەنلىك روھىدىن بارغانچە ياتلىشىپ كېتىۋاتقانلىقىنى، مەيدان - مەۋقەدە بولسا ئاللىبۇرۇن ھەقىقەت لىباسىنى ئۇچىسىغا ئارتىۋالغان سەپسەتىچىلىكنىڭ شاخلىتىپ ساتقۇچى ئەزالىرىغا ئايلىنىپ قالغانلىقىنى ئەپسۇسلۇق ئىچىدە تىلغا ئېلىش مۇمكىن.\n\nدەرۋەقە،  ھەقىقەتلەرنى ئاڭلاشتىن بىزار بولۇش، ھەقىقەتنى كۆرۈپ يېتىشكە جۈرئەت قىلالمايدىغان بولۇپ قېلىش، ئەڭ مۇھىمى ھەقىقەتنى بىلىش ئىستىكىدىنمۇ ئايرىلىپ ياشاشنى تاللاشتەك كىرىزىسلارغا مۇپتىلا بولۇش مەزكۇر توپنىڭ، شۇنداقلا مەزكۇر توپنىڭ خېرىدارلىقىنى قىلىۋاتقان توپلۇمنىڭ تىپىك ئالامەتلىرىدۇر. يۇقىرىقى مەسەلدىكىدەك، سەپسەتىنىڭ تونىغا ئالدىنىپ ئۆتەۋاتقان، ھەقىقەتتىن مەھرۇم بولۇپ ياشاۋاتقىنىدىن نومۇس قىلىش ئورنىغا ھەقىقەتنىمۇ سەسكەندۈرۈپ نومۇس قىلدۇرۇۋەتكەن، ساختىلىق ئالدىدا ھەقىقەتنىڭ مەڭگۈ بەنت قىلىنىشىنى، ئۇنىڭدىن ئايرىلىپ تۇرۇشنى ئىستەيدىغان سەركەشلەشكەن توپلۇم ئەمەلىيەتتە ھەقىقەتكە دۈشمەنلىك بىلەن قارايدىغان توپلۇمغا ئايلىنىش قىسمىتىدىن قاچالمايدىغان بىتەلەي توپلۇمدۇر. بۇنداق توپلۇم كىشىلىرىدە دەردمەن ئىنسان بولۇش ھاياتقا مەنە قوشۇشتىن، غايە ئۈچۈن ياشاشتىن دېرەك بەرمەيدۇ، ئەكسىچە دەرد ئۇنىڭ ئۈچۈن نوقۇل يۈك بولۇشتىن، قۇتۇلىمەن دەپ قۇتۇلغىلى، قاچىمەن دەپ قاچىقىلى بولمايدىغان ئالۋاڭ - ياساق بولۇشتىن چىقىپ كېتەلمەيدۇ. ھەقىقەت قانداق بولسا، شۇنداق يۈزلىشىشكە جۈرئەت قىلىش ئۇياقتا تۇرسۇن، جۈرئەت قىلىشنىمۇ خالىمايدۇ. ھەقىقەتنىڭ يالىڭاچ ھالىتى ئۇلارنىڭ ھەقنى كۆرۈپ يېتىشتىن باش تارتىشىغا، ھەقىقەتتىن باتنىشىغا، ئۇنىڭ كۈن يۈزى كۆرۈشىنى چەكلەشكە، ئۇنىڭ كەشپ بولۇشىغا قارشى مەيدان ئوقۇشىغا باھانە بولىدۇ، خالاس! بۇنداق توپلۇمدا دەردىمىزنىڭ نېمە بولۇشى كېرەك ئىكەنلىكى، ھەقىقەتلىرىمىزگە قانچىلىك ئىگە چىقالىغانلىقىمىز، بىزنىڭ ھەقىقەتلىرىمىز بىلەن يۈزلىشىشكە قانچىلىك جۈرئىتىمىز بارلىقى، دېگەندەك مەسىلىلەرگە دائىر سوئاللار قارشى ئېلىنمايدۇ. تېپىلغان جاۋابلار بولسا ئىلىم ۋە تەپەككۇر تارازىسىغا سېلىنماي تۇرۇپ ئۇجۇقتۇرۇلۇش كومپانىيەلىرىگە دۇچ كېلىپ تەييار بولىدۇ. ئىس - بۇسى چىقماي تۇرۇپ پىپەن قىلىنىپ ئۇجۇقتۇرۇلىدۇ. بەلكى بۇنداق سوئاللارغا جاۋاب ئىزدەش توپلۇم ئەزالىرى ئۈچۈن تاغنى يۆتكەشتىنمۇ ئېغىر تۇيۇلىدۇ. سەپسەتىچىلەرنىڭ ئوغۇرلاپ كەلگەن تونىنىڭ ئەسلىدە ئۆزىنىڭ ئەمەسلىكى بىلىنىپ تۇرسىمۇ ئۇنىڭدىن ۋاز كەچمەسلىكتە چىڭ تۇرۇشقا رازىكى، دەردى ئۈچۈن دەرمان ئىزدەشكە، ھەققى ئۈچۈن ھەق يولدا يۈرۈشكە بەل باغلاشقا، ئاچچىق ھەقىقەتتىن قانداق قىلىپ  تاتلىق مېۋە ئۆستۈرگىلى بولىدىغانلىقىغا باش قاتۇرۇشقا ئازراقمۇ تەمشىلىپ قالمايدۇ. بولۇۋېلىش، باشنى ئىچىگە تىقىۋېلىش بۇ توپلۇمدا «ئاقىلانىلىك»، «ئالىجانابلىق»نىڭ بەلگىسىگە ئايلىنىدۇ. ئۆز ئۆزىگە سوئال سوراشتىن قاچىدىغان بولۇپ قېلىشتىن ئارتۇق قورقاقلىق، بەنت قىلىۋېتىلگەن، توغرىسى بەنت بولۇشىغا سەۋەبچى بولغان، ئۇنتۇغان ھەقىقەتلىرىنى ئۆز ھالىتى بىلەن كۆرۈپ قېلىشتىن، ھەقىقەتنىڭ باش كۆتۈرۈشىدىن، يېتەكچى ئورۇنغا ئۆتۈشىدىن ئۈركىيىدىغان بولۇپ قېلىشتىن ئارتۇق بىچارىلىك، ھەقىقەت يولىنىڭ دەردمىنى، بۇ يولنىڭ يولۇچىسى، ھەق يولنىڭ شەھىدى بولۇشتىن كۆرە، سەپسەتە يولىدا بىھۇدە بەدەل تۆلەشكە رازى بولۇشتىن، ئىجتىھادسىز مەنزىلگە بارغىلى، بەدەلسىز دەرمانغا يەتكىلى بولىدىغانلىقىنى چۈشەكەپ ياشاشتىنمۇ ئارتۇق ئەقىلسىزلىق، دەردسىزلىك، نۇمۇسسىزلىق بولسۇنمۇ!؟ ۋاي ھالىمىزغا!!!\n\n**- بۇرھان مۇھەممەد**\n*2022-04-25*"}
{"title": "قىرىپ تاشلانغان شوئۇر ۋە روھسىزلاشقان شوئار ئارىسىدا ئۇيغۇرلۇق", "author": "بۇرھان مۇھەممەد", "date": "2022-06-03", "tags": [], "content": "# قىرىپ تاشلانغان شوئۇر ۋە روھسىزلاشقان شوئار ئارىسىدا ئۇيغۇرلۇق\n\n### 1\nزېھنىي ئاسارەتتىن قۇتۇلۇش مەسىلىسى ھەققىدە ئويلانغان چاغدا، قۇتۇلۇشىمىزنى رېئاللىققا ئايلاندۇرىدىغان، كۆك تامان پايانسىز پەرۋاز قىلغۇچى ئەقىل قۇشىمىزنى قۇللۇق قەپەسىدىن ئازاد قىلىدىغان نىجاتكارغا، روھىيىتىمىزنى كىشەنلەش ئۈچۈن سېلىنغان قاتمۇقات قۇلۇپلارنى ئاچىدىغان كىلىتلەرگە موھتاج ئىكەنلىكىمىز يادىمىزغا كېلىدۇ. ئەگەر شۇنداق بىر دەردىمىز بار دېيىلسە، بۇنىڭ ئەڭ تىپىك ئۆرنەكلىرىدىن بىرىنىڭ، بولۇپمۇ ئاۋۋاللىق دەرىجىسىدە ئەڭ ئالدىن ئىھيا قىلىشقا تېگىشلىك چۈشەنچىلەردىن بىرىنىڭ **مىللىي شوئۇر** مەسىلىسى ئىكەنلىكىنى تىلغا ئېلىشقا بولىدۇ. شۇنداقلا ئۇشبۇ شوئۇر مەسىلىسىنى مۇستەملىكىچىلەرنىڭ ئىزچىل بىزنى ئىچىمىزدىن يىمىرىپ يوق قىلىشنى مەقسەت قىلىپ ئىشلەپ چىقىرىپ كېلىۋاتقان ھەر تۈرلۈك «ئۇنتۇلدۇرۇش خۇرۇچلىرى»غا قارشى تىرياق قىلىشقا، روھىي ئېكىنزارلىقىمىزغا ئاڭ - تۇيغۇ چىنارى سۈپىتىدە يېڭىدىن كۆك سالدۇرۇشىمىزغا تېگىشلىك ئۇرۇقلار قاتارىدا نامزات قىلىپ كۆرسىتىشكە ھەم بولىدۇ.\n\n**شوئۇر** سۆزى تىلىمىزدا چۈشىنىش، سېزىش، ئىدراكتا پىشىپ يېتىلىش، تۇيغۇغا تويۇنغان تەبىئىي ئىدراك قاتارلىق مەنىلەرنى ئۆز ئىچىگە ئالغان بولۇپ، مەنە بايلىقى كەڭ دائىرىلىككە ئىگە ئۇقۇملاردىن ھېسابلىنىدۇ.  ئىنساننىڭ تۇيغۇ ۋە سېزىمنى مەركەز قىلغان ئالاھىدە تەسەۋۋۇر قابىلىيىتىگە تايانغۇچى «شېئىر» كەلىمىسى بىلەن يىلتىزداش بولغان بۇ سۆز ئۆز نۆۋىتىدە قەلبنىڭ تۇيۇمى بىلەن ئەقىلنىڭ ئىدراكى ئوتتۇرىسىدىكى باغلىنىشتىن نەتىجىلەنگەن يۈكسەك ئاڭلىقلىقنىمۇ ئىپادىلەيدىغان چوڭقۇرلۇققا ئىگە. شوئۇرلۇق بولۇش يۇقىرىقى مەنىلەرگە بىنائەن ئەقلىي ئىداراكتا، تۇيغۇ ۋە تەسەۋۋۇردا پىشىپ يېتىلىشنى كۆرسەتسە، ئۇنىڭ مەنپىيلەشكەن ۋارىيانتى بولمىش **شوئۇرسىزلىق** مەيلى ئاڭ - تەسەۋۋۇردا بولسۇن، تۇيغۇ ئىدراك جەھەتتىن بولسۇن ھاياتىي كۈچىنى يوقاتقانلىقنى، يارىلىشتىكى ئەسلى فۇنكسىيەسىنىڭ كاردىن چىققانلىقنى، سېزىمدىن قالغانلىقنى، سۈزۈك تۇيغۇدىن يوقسۇزلاشقانلىقنى، مۇنداقچە ئېيتقاندا، ئاڭسىزلاشقان ھالەتنى، كېرەكسىزلەشكەن ۋە نىمجانلاشقان ۋەزىيەتنى ئىپادىلەپ كەلگەندۇر. شېئىر ئىنساننىڭ تۇيغۇ ۋە تەسەۋۋۇر دۇنياسىنى تىل سەنئىتى ئارقىلىق جۇلالىتىش رولىنى ئۆتىگەن بولسا، شوئۇر بۇ تۇيغۇ ۋە تەسەۋۋۇرنىڭ ئاڭدا يىلتىز تارتقان، ئىش - ھەرىكەتكە تەسىر كۆرسەتكۈچى ئۈندەككە ئايلانغان، قەلبىيلىك بىلەن ئەقلىيلىك ئارىسىنى تۇتاشتۇرغۇچى كۆۋرۈك بولۇپ شەكىللەنگەن ھالىتىدۇر. بۇ نۇقتىدىن شوئۇرنىڭ رولىنى گويا كىشىنىڭ تۇيۇم ۋە سەزگۈلىرى بىلەن جانلىنىپ تۇرغۇچى، ئېڭى ۋە ساپاسىدىن زەرەتلىنىپ سەگەكلىكىنى ئاشۇرغۇچى، ئۇنىڭدىن قۇۋۋەت ئېلىپ تۇرغۇچى مەنىۋى قوزغاتقۇچ مەنبەسى دەپ ئىزاھلاش ھەم مۇمكىن.\n\nدەرۋەقە، شوئۇرلۇق دېمەكلىك ئويغاقلىق دېمەكتۇر. شوئۇر ۋىجدانىي تاشقىنلىقنىڭ جەۋلان قىلغان ھالىتى، دەردنىڭ دەرمانغا بولغان ئىشتىياقىنىڭ تەپچىۋاتقان سىيماسى، جۇش ئۇرۇپ تۇرۇۋاتقان قاينام بۇلىقىدۇر. شوئۇر ئۆز نۆۋىتىدە يەنە **شوئار**نى مەيدانغا كەلتۈرگۈچى تۈرتكە، ئۇنى بارلىققا كەلتۈرگۈچى ئامىللاردىندۇر. چۈنكى شوئار كەلىمىسى سۆز يىلتىزى ئېتىبارى بىلەن بەلگە بېرىش، بىلدۈرۈپ قويۇش، ئەن سېلىش، جاكارلاش، نامايان قىلىش، ئېلان قىلىش قاتارلىق مەنىلىرىدە بولۇپ، شوئار كىشىنىڭ شوئۇرىدىن بالقىغان تۇيغۇ، پىكىر، ئىدىيە، مۇددىئا ۋە مەقسەتلىرىنى يوشۇرۇنلۇقتىن ئېلان قىلىش باسقۇچىغا ئۆتكەنلىكىنى كۆرسىتىدىغان ھەر تۈرىدىكى ئومۇم ئىش - ھەرىكەتلەرنىڭ جۇغلانمىسىدۇر. شۇ سەۋەب، شوئۇرسىز مەيدانغا كەلگەن شوئار بىر دۆۋە قۇرۇق گەپ دۆۋىسى بولىدۇكى، ئۇ ئەسلا كىشىنىڭ ۋىجدانىي تاشقىنىدىن يامراپ چىققان، ئاڭ - ئىدراكىدىن سۈزۈلۈپ تاشقىنغا ئايلانغان، تۇيغۇ ئەزالىرىدىن تىپىكلەپ تۇرالمايدىغان ئىدىئالىغا، ۋاز كېچىلمەس قىممىتىگە، كىشىلىكى ۋە ياشاش غايىسىگە ۋەكىللىك قىلغۇچى تۇتۇم - مەيدانىغا ۋەكىللىك قىلالمايدۇ. شوئار شوئارلىق خۇسۇسىيەت جەھەتتىن ھەققانىي شوئار بولۇشىمۇ، سەپسەتەۋى شوئار بولۇشىمۇ مۇمكىن. بۇنىڭ ئىچىدە ۋىجداننىڭ ئۆلچىمىگە چۈشكىنى، ھەقىقەتنىڭ تارازىسىغا ئېغىرلىقىنى سالالايدىغىنى ھەققانىي شوئاردۇر. ھەققانىي شوئار ھەقىقەتتىن ئوزۇق ئالغان، ھەقنىڭ ئاۋازى ۋە ئۇنىڭ يولىنىڭ يولۇچىسى بولۇش كۆزلەنگەن ئۇلۇغۋار شوئاردۇر. بۇ جەھەتتىن ھەقىقىي شوئار پەقەتلا ھەقىقىي شوئۇر ئەھلىگە مەنسۇپ تۇتۇمنىڭ نامايان بولۇشى، زېھنىدە ۋە ھەرىكىتىدە شوئۇردىن مەيدانغا كەلگەن تەلقىنلەرنى توختاۋسىز نامايىش قىلىپ تۇرۇشىدۇر.\n\nمەلۇمكى، شوئارنىڭ قىممىتى ئۇنىڭ دەبدەبەسى بىلەن ئەمەس، بەلكى ئۇنىڭ ھەقىقەتتىن قانچىلىك نېسىۋە ئالالىغانلىقى ۋە ئۇنىڭدىن قانچىلىك كۈچ - قۇۋۋەت ئالالىغانلىقى بىلەن ئۆلچىنىدۇ. شوئارنىڭ پۇت دەسسەپ تۇرۇش ياكى تۇرالماسلىقىغا، رولىنىڭ جارى بولۇش  ياكى بولماسلىقىغا كەلسەك، بۇمۇ شوئار ئىگىلىرىنىڭ ھەقىقىي شوئۇردىن قايسى دەرىجىدە ئۇزۇق ئالالىغانلىقى، شوئۇرىنىڭ ساغلام ياكى ئەمەسلىكى بىلەن مۇناسىۋەتلىكتۇر. شوئارى ئۈچۈن ھەر تۈرلۈك پىداكارلىقلارغا، ئېغىر - يېنىك سىناقلارغا ۋە ھەتتا كۆرۈنۈپ كەلمەس بالا - قازالارغا قەدەر تەييار تۇرالايدىغان ۋە بۇنىڭ ئۈچۈن قەددىنى تىك قىلىپ ياشاپ يەنە قەددى تىك ھالەتتە جان بېرىشكە تەييارلىقى بار كىشىلەر ئۇشبۇ شوئۇرنى يىلىكلىرىگە قەدەر تېتىپ ياشاشقا نىيەتلەنگەن، مۇنداقچە ئېيتقاندا پۈتۈنلەنگەن ئىنسانلاردۇر. بۇنداق كىشىلەر شوئارنىڭ بەندىلىرى بولماستىن، بەلكى شوئارغا ھاياتلىق بەرگۈچى، ئۇنى ئۆلۈمسىزلەشتۈرگۈچى كىمەرسەلەردۇر.\n\nئۇقۇملارنىڭ يۇقىرىقىدەك بىر - بىرىنى تويۇندۇرۇشى، بولۇپمۇ شوئۇر بىلەن شوئارنىڭ مۇناسىۋىتىنىڭ بۇ قەدەر زىچلىقى، ئارىلىرىدىكى باغلىنىشنىڭ پىكىر ۋە ھەرىكەتلەرگە كۆرسىتىدىغان تەسىرى، ھەمدە بۇ ئىككى ئۇقۇمنىڭ تىل ۋە تەپەككۇرىمىزدا بىر - بىرىدىن ئوزۇق ئالغاندىلا تەبىئىيلىكى بۇلغانمايدىغانلىقى، خاراكتېر ۋە مەزمۇندا ساغلام بولىدىغانلىقى قاتارلىق نۇقتىلار بىزنى شوئۇرىمىز ۋە شوئارلىرىمىزنىڭ خاراكتېرىگە، مەزمۇنىغا، ۋەزنىگە، قىممىتىگە قايتىدىن قاراپ چىقىش زۆرۈرىيىتىنى ھېس قىلدۇرۇشى ئېنىق. چۈنكى سۆز ۋە ئۇقۇملارنىڭ تىل ۋە تەپەككۇرىمىزدىكى رولى ھەمدە ئۇنىڭ ئىش - ئەمەلىيىتىمىزدە ئەينەك مىسالى ئەكس ئېتىدىغانلىقى، ئەمەلىيەتتىمۇ قازاندا نېمە بولسا چۆمۈچكە شۇ چىقىدىغانلىقى رېئال بىر مەسىلە. مەسىلىنى قانداق تەپەككۇر قىلىشىمىز ئۇنىڭ ھەققىدە قانداق تۇتۇم بەلگىلىشىمىزنى كەلتۈرۈپ چىقارغىنىدەك، مەسىلىنىڭ ماھىيىتىنى قانداق چۈشىنىشىمىزمۇ ئۇنى ئەمەلىيىتىمىزدە قانداق جارىي قىلدۇرىشىمىزنى بەلگىلەيدۇ. قارايدىغان بولساق، كۈنىمىزدە شوئار ئۇقۇمىنىڭ كۆپ ھالدا شوئۇرسىزلىقتىن مەنبەلەنگەن كۆلەملەشكەن ھۇرراچىلىققا ئىسىم قىلىپ قويۇلغانلىقىنى، بولۇپمۇ كۈنىمىز تىل ئادىتىدە ئېغىزدا بار، ئەمەلىيىتىدە يوق بىر داۋراڭنىڭ ئاتىقى قىلىپ قويۇلغانلىقىنى، شوئۇر سۆزىنىڭ بولسا، تىل ئادىتىمىزدە ئىستېمالدىن تولۇق قالغاندىن سىرت كۈنىمىز ئۇيغۇرچىسىنىڭ ئىزاھلىق لۇغىتىدىنمۇ ئاللىبۇرۇن تىل فاشىستلىرى تەرىپىدىن تامامەن قىرقىپ تاشلانغانلىقىدەك بىر پاجىئەنى كۆرىمىز. بۇلارنى دىققەتكە ئالغىنىمىزدا، مۇستەملىكىچىلەرنىڭ يېتەكچىلىكىدە داۋاملىشىپ كەلگەن ئاسارەت دەۋرىمىزنىڭ بىزنى جەۋھەرسىز شاكالغا، روھسىز مۇردىغا، جانسىز جەسەتكە ئايلاندۇرۇش دەۋرى بولغانلىقىنى، مۇستەملىكىچىلەرنىڭ بۇنى قايسى دەرىجىدە مۇۋەپپەقىيەتلىك ئەمەلگە ئاشۇرالىغانلىقىنى، مۇستەملىكىچىلەرنىڭ مېڭە يۇيۇش پىروجىلىرىدە ئوۋلىنىپ كېتىش ۋەزىيىتىمىزنىڭمۇ قايسى ھالغا چۈشۈپ قالغانلىقىنى دەڭسەش ئاقىلغا ئىشارەت مىسالى ئايان ۋە بايان ئىكەنلىكىنى كۆرۈپ يېتىمىز.\n\n### 2\nشوئۇر بىلەن شوئارنىڭ بىردەكلىك ۋەزىيىتىنى زاھىر بىلەن باتىننىڭ، جەۋھەر بىلەن شاكالنىڭ، ئاڭ بىلەن ھەرىكەتنىڭ، ئىددىئا بىلەن ئەمەلىيەتنىڭ، دەۋا بىلەن رېئاللىقنىڭ، ئىمان بىلەن ئەمەلنىڭ بىردەكلىك ۋەزىيىتىگە ئوخشىتىشقا بولىدۇ. لېكىن شوئۇر بىلەن ئاڭ ئوتتۇرىسىدا، شوئۇرسىزلىق بىلەن ئاڭسىزلىق ئۇقۇملىرى ئارىسىدا يەنە بەزى ئىنچىكە پەرقلەرنى ئايرىش كېرەك بولىدۇ. مەسىلەن، ئاڭسىزلىق ھادىسىسى شوئۇرسىزلىقنىڭ بىر ۋارىيانتى بولسىمۇ، لېكىن ئاڭسىزلىقتا مەيدانغا كېلىدىغىنى تۈگەل ئىدراكىي نۇقسانلىق، مەلۇمات يېتەرسىزلىكى، تەپەككۇر چولتىلىقى، ئويسىزلىق، ئالدىراڭغۇلۇق، يۈزەكىيلىك قاتارلىق بىر قاتار ئەقلىي فۇنكسىيەلەرنىڭ قالايمىقانلىشىشى بولىدۇ. شوئۇرسىزلىقتا ئوتتۇرىغا چىقىدىغىنى بولسا، يۇقىرىقىلارنى ئۆز ئىچىگە ئېلىش بىلەن بىر ۋاقىتتا كىشىنىڭ تەپەككۇر قىلىش ئىقتىدارىدىن باشلاپ تۇيغۇ ۋە سېزىم نۇقتىلىرىغىچە ئومۇميۈزلۈك بۇزۇلۇش بولغانلىقى، ئەقىلنىڭلا ئەمەس، قەلبنىڭمۇ بىردەك خارابلاشقانلىقى، چۈشكۈنلۈككە پاتقانلىقى قاتارلىق كۈللىي بۇلغىنىشلار بولىدۇ. شوئۇرسىزلىق مەنە - قىممەت دۇنياسىغا نىسبەتەن ئىمان دەرىخىنىڭ كۆكلەم ماكانىنىڭ بۇلغانغانلىقىنى، ئەمەل - مېھنەت سەمەرىلىرىنىڭ مېۋە بەرمەس بولۇپ قالغانلىقىنىمۇ كۆرسىتىدۇ. ئەمەلسىز ئىماننىڭ مېۋە بەرمەيدىغانلىقى، ئىمانسىز ئەمەلنىڭ ئاخىرەتلىكى بولمايدىغانلىقى، ئۆتمەس ماتار مىسالى قىممىتى ۋە مەنپەئەتى بولمايدىغانلىقىدەك ھەقىقەت مانا بۇ «شوئۇرسىزلىق» ھادىسىسىنىڭ كەلتۈرۈپ چىقارغانلىرىدا ئۆز ئەكسىنى تاپقاندۇر. ئاڭسىزلىق ۋە شوئۇرسىزلىقتىكى نازۇك پەرقلەردىن يەنە بىرى بولسا، ئاڭسىزلىقتا نادانلىق، پاراسەتسىزلىك، دىتسىزلىق، جاھالەت تەپچىۋاتقان بولىدۇ، شوئۇرسىزلىقتا بولسا قەلب يارامسىز نەرسىگە ئايلىنىدۇ، ھەق - ناھەق تۇيغۇلىرىدا غۇرۇر ئۆلىدۇ، ئىمان مەشئىلى ئۆچۈشكە باشلايدۇ، قەلب ئىللەتلىرى باش كۆتۈرىدۇ، روھىيەت چىرىيدۇ، ئەقىدە - ئېتىقاد دەرىخى يىلىتىزىدىن قۇرۇشقا باشلايدۇ. شوئۇر بىلەن ئىمان مۇناسىۋىتىنى پەرقلەندۈرگەن، قەلب بىلەن ئەقىلنىڭ، تۇيغۇ بىلەن تەسەۋۋۇرنىڭ، ئېتىقاد بىلەن ئەمەلنىڭ مۇناسىۋىتىنى چۈشەنگەن ۋاقىتتا، شوئۇر ۋە شوئار ئوتتۇرىسىدىكى ماھىيەت ۋە كۆرۈنۈش ئارىسىدىكى تەڭپۇڭسىزلىقنىڭ تۈزەلمەس ھالغا كېلىپ قېلىشىنىڭ سەۋەبىمۇ مەلۇم بولۇشقا باشلايدۇ.\n\nشوئار ۋە شوئۇر ئارىسىدىكى مۇناسىۋەت زەنجىرىنى ئېنىقلاشقا چۈشكەن ئىكەنمىز، ئەلۋەتتە بۇنى بەزى كونكرېت مىساللار بىلەن يورۇتۇشىمىز تەقەززا بولىدۇ. بۇ ھەقتە يەنىمۇ ئايدىڭلىنىشنى  ئىختىيار قىلساق، بۇ ئورۇندا شوئۇر بىلەن شوئارنىڭ مۇناسىۋىتىنى چۈشىنىش ئۈچۈن ھەج ئىبادىتىكى مۇنداق بىر پائالىيەت ۋە ئۇنىڭدىكى ھېكمەتلەر بىزگە مەسىلىنى يەنىمۇ ئېنىقلىققا ئىگە قىلىشى، ئۇقۇمنىڭ كېلىپ چىقىش مەنبەسىگە يەنىمۇ ئىچكىرىلىگەن ھالدا چۈشىنىشىمىزگە ياردەم بەرگۈسىدۇر. ئۇ بولسىمۇ ھەج ئىبادىتىدە سەفا ۋە مەرۋە ئارىسىدا سەئيى قىلىش پائالىيىتىنىڭ ھەجنىڭ رۇكنى قىلىپ بېكىتىلگەنلىكى ۋە بۇنىڭ نېمە ئۈچۈن «شەئائىرۇللاھ (ئاللاھنىڭ شوئارلىرى)» [بەقەرە: 158 - ئايەت] دەپ تەرىپلەنگەنلىكى مەسىلىسىدۇر.  \n\nبىلىنگىنىدەك، ھەج ئىبادىتىنىڭ كېلىپ چىقىشى قانداقتۇر ئەپسانە رىۋايەتلەرگە، مېتولوگلاشقان ھېكايە - چۆچەكلەرگە تۇتاشقان ئەمەس. بەلكى، ئۇ دىنىي مەنبەلەردە خاتىرىلەنگىنىدەك، «پەيغەمبەرلەرنىڭ ئاتىسى» دەپ تەرىپلەنگەن ئىبراھىم ئەلەيھىسسالام زامانىغا تۇتۇشۇشتەك تارىخىي ئارقا كۆرۈنۈشكە ئىگە. دىنشۇناسلارنىڭ پىكىرلىرىگە كۆرە ئىبراھىم ئەلەيھىسسالام بۈگۈنكى يەر يۈزىدە مەۋجۇت بولۇۋاتقان تەۋھىد ئەقىدىسىنى مەركەز قىلغان دىنىي ئەنئەنىنىڭ قۇرغۇچى شەخسلىرىدىندۇر. شۇنداقلا ئىبراھىمىي دىنلار چۈشەنچىسىدىكى ئۆرنەك شەخسىيەتتۇر. غەرب مەدەنىيىتىدە ئابراھام ئىسمى بىلەن مەشھۇر بولغان، مەدەنىيىتىمىزدە بولسا ئىبراھىم ئەلەيھىسسالام نامى بىلەن ئاتالغان بۇ شەخسىيەت ئۆز نۆۋىتىدە بىر قاتار مەدەنىيەتلەرنىڭ قۇرۇلۇشىدىكى مۇراجىئەتگاھ بولۇپلا قالماي، ئىنسانىيەت تارىخنىڭ ئەڭ چوڭ بۇرۇلۇش نۇقتىلىرىغا بارماق باسقان، ساماۋى دىن مەنسۇبلىرى ئارىسىدىكى پەرقلەرنىڭ ئاسمان - زېمىنچە بولۇشىغا قارىماي ھەممە بىردەك ھۆرمەت بىلەن ئەسلەشتەك ئالىي ئېھتىرامغا سازاۋەر بولغان تارىخىي شەخستۇر. ئىسلام مەدەنىيەت ئەنئەنىسىدە ئىبراھىم ئەلەيھىسسالام ئىدىيەدە، تەپەككۇردا ئىنقىلاب ياراتقان، ھەرىكەت ۋە ئەمەلىيەتلىرىدە دەۋر بۆلگۈچ ئىزلارنى قالدۇرغان، دىندا ئىسلاھات بەرپا قىلغان، كىشىلىكى نۇقتىسىدىنلا بىر ئۆزى پۈتكۈل ئۈممەتكە بەدەل بولالايدىغانلىقى بىلەن تەرىپلەنگەن بۈيۈك شەخسىيەتتۇر. ئۇ يەنە ناماز ئىچىدە مۇھەممەد ئەلەيھىسسالام بىلەن بىرگە قوشۇلۇپ ئىسمى شەرىپى زىكرى قىلىنىدىغان، دۇرۇد ئوقۇغاندا رەسۇل ئەكرەمگە يانمۇيان ھالدا ئىسمى تىلغا ئېلىنىدىغان بىردىنبىر پەيغەمبەردۇر. ئۇ يەنە «مىللەت» ئۇقۇمىنىڭ كېلىپ چىقىشىدا رول ئوينىغان، بۇ ئۇقۇمنىڭ ئىلاھىي تەستىققا ئېرىشىشىگە سەۋەبچى بولغان، بولۇپمۇ پەيغەمبەر دەۋرىدىن تارتىپ بۈگۈنگە قەدەر ئىسلامنىڭ بارچە ئەگەشكۈچىلىرىنىڭ ئورتاق نامى بولۇپ كەلگەن «مۇسۇلمان» ئاتالغۇسىنىڭ بارلىققا كېلىشىگە سەۋەبكارلىق رولىنى ئوينىغان مەنىۋى ئەجدادنىڭ ۋەكىلى. شۇنداقلا ئۇ مۇسۇلمانلارنىڭ ئورتاق قىبلىگاھى بولغان بەيتۇللاھنى بىنا قىلغان ۋە بۈگۈنكى ھەج ئىبادىتىنىڭ مەشرۇئ بولۇشىغا ئاساس سالغان شەخسىيەتتۇر. ھەجدىن ئىبارەت ئىسلامنىڭ بەش ئاساسى تۈرۈكلىرىدىن بىرى بولغان بۇ ئىبادەتتە، يەنى ھەج ئىبادىتىدە تاشلانسا بولمايدىغان، ئۇنىڭسىز ھەج ئىبادىتى پۈتۈنلەنمەيدىغان ئەركانلاردىن بىرى ئاللاھنىڭ شوئارلىرى قاتارىدىن تەرىپلەنگەن سەفا تېغى بىلەن مەرۋە تېغى ئارىسىدا سەئيى قىلىش ئىبادىتىدۇر.\n\nمەلۇم بولغىنىدەك ھەج ئىبادىتى ئىسلامنىڭ بەش ئاساسى رۇكنى. بۇ دېگەنلىك ھەج ئىسلامنىڭ پۈتۈنلۈكىنى شەكىللەندۈرۈپ تۇرغان تۈپ ئاساسىي قۇرۇلمىلاردىن بىرى دېگەنلىك بولۇپ، ھەج ئىسلامنى ئىسلام قىلىپ تۇرىدىغان، مۇسۇلمانلىقنى تىرىك تۇتۇپ تۇرىدىغان، ئۇنىڭسىز مۇسۇلمانلىق بىناسىنىڭ شەكىللىنىشى تەسەۋۋۇر قىلىنمايدىغان تۈپ ئاساسىي ئۇللاردىن بىرسى دېمەكتۇر. بۇ مەنىدىن قارىغاندىمۇ ھەج ئىسلام ۋە مۇسۇلمانلىقنىڭ ھاياتى كۈچىنى قايتۇرۇپ كېلىشنى مەقسەت قىلغان، ئەقلىي ۋە جىسمانىي پائالىيەتلەرنى ھېكمەتلىك ئۇسۇلدا ئۆزىدە مۇجەسسەملەش ئارقىلىق يىلدا بىر تەكرارلىنىشنى شەرت قىلغان ۋە بۇ ئاساستا مەنىۋى ئەجدادتىن داۋاملىشىپ كەلگەن ھەقىقەت كارۋىنىنىڭ يولىنى، ياشاش يولىنى ۋە مەنزىلىنى تەكرار يادقا سېلىش بىلەن خاراكتېرلەنگەن، ھېكمەت ۋە قىممەتلەرگە باي بولغان بىر تۈرلۈك كوللېكتىپ «شوئۇر يېڭىلاش» ھەرىكىتى دېيىشكە بولىدۇ. قۇرئان بولسا ئۇشبۇ ئىبادەتنىڭ ئايرىلماس بۆلۈكى بولغان سەفا ۋە مەرۋە ئارىسىدا سەئيى قىلىشنى  «ئاللاھنىڭ شوئارلىرى جۈملىسىدىن» دەپ تەرىپلەيدۇ. ئۇنداقتا قۇرئان نېمە ئۈچۈن شۇنداق تەبىرلەپ قالدى؟\n\n### 3\nئەجدادلىرىمىزدىن ئەلجەۋھەرىي تەخەللۇسى بىلەن مەشھۇر بولغان تىلشۇناس ئالىم ئەبۇنەسىر ئىسمائىل ئەلفارابىي ئۆزىنىڭ ئەسسىھاھ ناملىق قامۇس كىتابىدا: «ئايەتتىكى شوئارلار دېگەندىن مەقسەت ھەج پائالىيەتلىرىنى ھەمدە ئاللاھقا ئىتائەت قىلغانلىقنى بىلدۈرىدىغان جىمى بەلگە - ئالامەت خاراكتېردىكى ئىشلارنى كۆرسىتىدۇ» دەپ بايان قىلىدۇ. مۇپەسسىرلەردىن ئىمام ئەلۋاھىدىي: شوئارلار دەپ كەلگەن بۇ ئىبارە بىر نەرسە ھەققىدە جاكارلاش، ئۇنىڭ ھەققىدە مەيدانىنى بىلدۈرۈش قاتارلىق مەنىلىرىگە ئىگە، دەپ ئىزاھلايدۇ. ئۇلۇغ مۇتەپەككۇرلاردىن ئەللامە ئىبنى ئەرەبىي ئۆزىنىڭ «فۇتۇھات ئەلمەككىيە» ناملىق شاھانە ئەسىرىدە «ئاللاھنىڭ شوئارلىرى» دېگەن ئۇقۇم ئۈستىدە توختىلىپ «ئاللاھنىڭ شوئارلىرى دېگەندىن مەقسەت: ئاللاھقا دالالەت قىلىدىغان شوئار تۈرىدىكى ئىشلارنى بەجا كەلتۈرۈش ئارقىلىق ئۇنىڭ ھەققىدە شوئۇرغا ئىگە بولۇشۇڭدۇر، دەپ كۆرسىتىدۇ.\n\nيۇقىرىقى ئىزاھاتلارنى بىرلەشتۈرگىنىمىزدە، ئايەتتىكى شوئارلىرى مەنىسىدىكى «شەئائىر» دېگەن سۆزدىن «ئاللاھنىڭ يوليۇرۇقلىرىغا ۋەكىللىك قىلىدىغان بەلگە - ئالامەتلەر»، ياكى بولمىسا «ئاللاھقا ئىتائەت قىلغانلىقنى كۆرسىتىدىغان ئىككى بەلگىلىك ئورۇن» دېگەنلىك مەقسەت قىلىنغاندىن سىرت ئۇ سۆزدىكى جاكارلاش، نامايان قىلىش مەنىسىگە ياتىدىغان «شوئار» ئۇقۇمىنىڭ مەيدانغا كېلىش زېمىنىدا شوئۇردىن ئىبارەت ئۇرۇقنىڭ بىخلانغان بولۇشى كېرەكلىكىنى، شوئارلار ئارقىسىدا چوقۇم بىر شوئۇرنىڭ، بىر مەنىۋى روھنىڭ ياتقان بولۇشى كېرەكلىكىنى، سەفا ۋە مەرۋە ئارىسىدا سەئيى قىلىشتەك بۇ ئىبادەتنى ئورۇندىغاندا ئۇنى پەقەتلا بىر پائالىيەت دەپلا تونۇپ قالماستىن ئۇنىڭ يولغا قويۇلۇش مۇددىئاسىنى سەزگەن ھالدا شوئۇر بىلەن ئادا قىلىش كېرەكلىكىنى تەكىتلەش مەقسەت قىلىنغان، دەپ چۈشىنىشكە بولىدۇ. دېمەك «سافا ۋە مەرۋە ئاللاھنىڭ شوئارلىرىدىن» دېيىلگەندە، ھەجدىن ئىبارەت شوئۇر يېڭىلاش ھەرىكىتىنىڭ ئايرىلماس بىر جۈزئى بولغان بۇ پائالىيەتنى تەرك قىلىشقا بولمايدىغانلىقىنى، ئۇنى بەجا كەلتۈرگەنلىكنىڭ ئۆز نۆۋىتىدە ياراتقۇچىغا بولغان تەسلىمىيەتنى، پەقەت ئۇنىڭغىلا بىلدۈرۈلىدىغان قۇللۇقنى، ئۇنىڭغىلا كۆرسىتىلىدىغان ئىتائەتنى، ئۇنىڭغىلا تايىنىدىغانلىقنى جاكارلاش ۋە بۇنى ئىمانىي ۋە ئەمەلىي ھەرىكىتىدە ئەكس ئۈتتۈرىدىغان شوئارى قىلىش لازىملىقىنى،  يەنى سەئيى قىلىشنىڭ شوئۇرلۇق ھالدا قىلىشقا بۇيرۇلغان ئىبادەتلەر جۈملىسىدىن ئىكەنلىكىنى ئاڭغا يىلتىز تارتقۇزۇش كېرەكلىكى ئوتتۇرىغا چىقىدۇ.\n\nمانا بۇ مەنىلەر شوئار دېيىلىۋاتقان ئىشنىڭ ماھىيىتىدە شوئۇر بولۇشى كېرەكلىكىنى، شوئۇرسىزلارچە جاكارلانغان شوئارنىڭ شوئارلىق خاراكتېردىن چىقىپ كېتىدىغانلىقىنى چۈشىنىپ يېتىشكە يېتەرلىكتۇر. بۇ يەنە شوئۇرسىزلارچە شوئار قىلىنغان ئىشنىڭ ئەمەلىيەتتە تىلىمىزدىكى «شوئارۋازلىق» سۆزىگە ئۇدۇل كېلىپ قالىدىغانلىقىدىن دېرەكتۇر. شوئار بىلەن ئۇنى دېگۈزىۋاتقان ياكى جار سالغۇزۇۋاتقان شوئۇرنىڭ ئۆزئارا ماسلاشماسلىقىدىن كېلىپ چىقىدىغان ئاڭسىزلىق، روھسىزلىق، شەكىلۋازلىق، ئىچى ۋە تېشى پاي كەلمەسلىك، ئىككى يۈزلىمىچىلىك قاتارلىق خۇلقىي پاسىقلىق ۋە ئەخلاقىي چىرىكلىكلەرنىڭ باش كۆتۈرۈشى قاتارلىقلارمۇ مانا بۇ شوئۇر ۋە شوئار ئارىسىدىكى يەكپايلىقنىڭ، بىردەكسىزلىكنىڭ، تەڭپۇڭسىزلىقنىڭ كەلتۈرۈپ چىقىرىدىغان ئاقىۋەتلىرىدىندۇر. بۇنىڭدىن يەنە شوئار قىلىنىۋاتقان ئىددىئالارنىڭ، چىڭقىلىپ قىلىنىۋاتقان دەۋالارنىڭ ئەسلىدە شوئۇرلۇق ۋىجداندىن، شوئۇرلۇق ئىماندىن، ھەمدە قەلب بىلەن ئەقىلنىڭ گىرەلىشىشىدىن بارلىققا كەلگەن شوئۇرلۇق روھتىن مەنبەلەنمىگەنلىكىنى ۋە بۇ ۋەجىدىن سۆز بىلەن ئىش - ھەرىكەت ئارىسىدىكى نىپاقلىق ئالامەتلىرىنىڭ باش كۆتۈرۈشىنىڭ ساقلانغىلى بولمايدىغان نەتىجە ئىكەنلىكىنى، ئىنتايىن بىنورمال تۇتۇملارنىڭمۇ جەمئىيەت تەرىپىدىن گويا نورمالدەك قوبۇل قىلىنىدىغان ھالغا بېرىپ قېلىشىنىڭ ئەسلا بىھېكمەت ئەمەسلىكىنى دەڭسەشكە بولىدۇ.\n\nشوئۇر كەلىمىسى سۆزلۈك كىتابلىرىدىن ھەيدەپ چىقىرىلغان، ئىزاھاتلىق لۇغەتلىرىدىن قىرقىپ تاشلانغان ھەمدە بۇنىڭدىن بىخەۋەر ھالدا شەكىلۋازلىشىپ ياشاۋاتقان ۋە روھسىز شوئارلىرىنى تەكرارلاپ ياشاشتىن ئۇيانغا ئۆتەلمەي تىپىرلاشنى داۋام قىلىۋاتقان بىر جەمئىيەت توپى ئۈچۈن شوئار بىلەن شوئۇر ئوتتۇرىسىدىكى بىردەكلىكنىڭ زۆرۈرىيىتىنى تەكىتلەش قانچە زۆرۈر بولسا، شوئۇر بىلەن شوئارنىڭ بىر - بىرىنى شەكىللەندۈرگۈچى ۋە بىر بىرىنى پۈتۈنلىگۈچى جان - جىگەرلەر ئىكەنلىكىنى تونۇپ يېتىش شۇنچە زۆرۈر ۋە ئەھمىيەتلىكتۇر. بۇ قەدەر نازۇك ئەمما بىزنىڭ مەنە - قىممەت دۇنيايىمىزدا يەلكەن تاشلاپ كېتىۋاتقان كېمىمىزنىڭ يۆنىلىشىنى بەلگىلەيدىغان، ئۆزىمىز ۋە ئەتراپىمىز بىلەن بولغان مۇئامىلە، ئىش - ھەرىكەتلەردە قانداق تۈس ۋە مۇددىئا بولۇشى كېرەكلىكىنى بەلگىلەيدىغان ھالقىلىق بىر ئۇقۇمنىڭ تىل قامۇسىمىزدىن چىقىرىپ تاشلىنىشى ئېچىنىشلىق پاجىئە، شۇنداقلا مىللىي شوئۇرغا قىلىنغان كەچۈرگۈسىز جىنايەت بولماي نېمە؟\n\nرىۋايەتلەردە يەنە يۇقىرىقى ئايەتنىڭ نازىل بولۇشىنىڭ سەۋەبى تىلغا ئېلىنىدۇ. نازىل بولۇشىنىڭ سەۋەبلىرىدىن بىرى شۇكى، ئەسلىدە ئىبراھىم پەيغەمبەرنىڭ يولغا قويغان ھەج ئىبادىتىگە مۇخالىپ شەكىلدىكى «ھەج» پەيغەمبەر زامانىدا ئاللىبۇرۇن ئادەتكە ئايلىنىپ ۋاز كېچىلمەس نەرسىگە ئايلىنىپ قالغان ۋە شۇ بويىچە داۋاملىشىپ كېلىۋاتقان بولۇپ، سەئيى ئەمەلىدە سەفا ۋە مەرۋە تاغلىرىغا بۇتلار قويۇلغان، سەئيى قىلغۇچىمۇ ئىككى بۇت ئارىسىدا قاتراپ بېرىپ كېلىشتەك بىرخىل بىنورمال ئىبادەت تۈسى شەكىللىنىپ كەتكەن. نەتىجىدە ئىبادەتنىڭ خاراكتېرىمۇ، مەقسەت - غايىسىمۇ بۇرمىلاشقا ئۇچرىغان. پەيغەمبەر ئەلەيھىسسالام سەئيى قىلىشنىڭ پەرز قىلىنغانلىقىنى ساھابىلىرىگە يەتكۈزگىنىدە بولسا، ساھابىلەر سەئيى قىلىشتا ئىككىلىنىشكە چۈشكەن. چۈنكى ئورتادا ئىبادەتتىكى ئەسلىي شوئۇر بۇلغانغان. ئىسلامنىڭ شېرىككە ھەمدە تەۋھىدكە زىت بولغان بارچە دۇغلۇقلارغا ھەر جەھەتتىن ئۆزگەرتىش ئېلىپ بېرىپ باتىلغا خاتىمە بېرىشتەك چوڭ ئىسلاھاتنى قولغا كەلتۈرگەن بىر ۋەزىيەتتە سەئيى قىلىشنىڭ خاراكتېرىدە ئېنىقسىزلىق، جاھىلىيەت ئادەتلىرىنى شەكلەن ئورۇنداشتا شۈبھىلىنىشلەر ئوتتۇرىغا چىققان. پەيغەمبەر سەئيى قىلىش كېرەكلىكىنى يەتكۈزگەن بولۇشىغا قارىماي ساھابىلەر سەفا ۋە مەرۋە ئارىسىدا سەئيى قىلىشنى تەۋھىد شوئۇرىغا توغرا كەلمەيدىغان ئىشتەك ئويلاپ قېلىشقان. شۇنىڭ بىلەن ئايەت نازىل بولۇش ئارقىلىق سەئيى قىلىشتا شوئۇرنىڭ تەۋھىد بولۇشى شەكىلدىكى بەزى ئوخشاشلىقلارنىڭ تەكرارلىنىشى بىلەن بۇزۇلۇشقا ئۇچرىمايدىغانلىقى، مۇھىم بولغىنى ئەقىل ۋە قەلبنىڭ گىرەلەشكەن ھالىتى بولغان شوئۇردا ساغلاملىشىشنىڭ ھەرىكەت شوئارنىڭ ئاساسى بولۇشى شوئارنىڭ مەشرۇئلىقىنى بەلگىلەيدىغانلىقى، شوئۇرنىڭ ۋەزىپىسىنىڭ تاغدىكى بۇتلارنىڭ چېقىپ تاشلىنىشى بىلەنلا ئەمەس، زېھنىيەتتىكى بۇتنىمۇ چېقىپ تاشلاش بىلەن ئادا بولىدىغانلىقى ئەسكەرتىلگەن. شۇنداقلا «مىن شەئائىرىللاھ» دەپ خىتاب قىلىش ئارقىلىق جىمى شوئۇر ئىگىلىرىگە: شوئۇر ۋە شوئاردا بىردەكلىكنى ساقلىغاندا، سۈنئىي توسالغۇلارنىڭ، ۋەسۋەسىلەرنىڭ ھېچبىر ئەھمىيىتى قالمايدىغانلىقىنى، سۈنئىي توسۇقلارنىڭ ئەسلى ھەقىقەتنى تەرك قىلىشقا يول ئاچالمايدىغانلىقىنى تەلىم بەرگەن. دېمەك بۇ يەردە مەسىلىنىڭ شوئاردىكى تۇتۇم ۋە ھەرىكەتلەرنىڭ شەكلىنىڭ ساغلام بولۇشىلا ئەمەس، ئاشۇ ساغلام ھەرىكەتنى مەيدانغا كەلتۈرگەن شوئۇرنىڭمۇ ساغلام بولۇشى كېرەكلىكى، شوئۇرلۇق بولۇشنىڭ شوئۇرسىزلىقنىڭ ئەكسىچە ئىككىلىنىشكە، تۇتامسىزلىققا يول ئاچمايدىغانلىقى، شوئۇر ساغلام بولمىغاندا شوئاردىمۇ قەتئىيلىك پۇت تىرەپ تۇرالمايدىغانلىقى ۋە بۇنىڭ شوئار ساھىبىنىڭ ھەق ئۈستىدە مۇستەھكەم تۇرۇشىغا دەخلى - تەرۇز ياراتماي قالمايدىغانلىقى ئېنىقلىق تاپقان. مانا بۇ نۇقتىلار ئۆز نۆۋىتىدە بىزنىڭ مىللىي شوئۇرىمىزغىمۇ تىمسال بولۇپ، مەسىلىمىز ھەمدە شوئارلىرىمىزنى ئىمانىي شوئۇر ۋە ھەقىقەتچىل ئاڭ ئاساسىدا قانچىلىك تۇرغۇزالىغانلىقىمىز، قانچىلىك ئەسلىگە كەلتۈرەلىگەن ياكى مۇھاپىزەت قىلالىغانلىقىمىز ھەققىدە ئەستايىدىل ئويلىنىشىمىز كېرەكلىكى ئۆز ئۆزىدىن مەلۇم بولىدۇ.\n\n### خاتىمە\nشوئۇر ۋە شوئار مەسىلىسىنىڭ ئانالىزى مۇشۇ نۇقتىغا كەلگەندە زامانىمىزنىڭ گىگانت پەيلاسوپلىرىدىن مارتىن ھايدىگىرنىڭ «تىل مەۋجۇتلۇقنىڭ ئۆيى» دېگەن سۆزىنى ئەسلەپ ئۆتۈشكە مەجبۇرمىز. شۇنداقلا ئۆزىگە خاس مەنە ۋە قىممەت يۈكلەنگەن، بولۇپمۇ جاھانشۇمۇل بىر مەدەنىيەتكە تەۋە بولغان، ھەمدە كىشىلىك ھاياتقا تۇتقان مەيدان - پوزىتسىيەلەرگە بىۋاسىتە تەسىر كۆرسىتەلەيدىغان بىر ئۇقۇمنىڭ مىللىي ئاڭدىن كۆتۈرۈلۈپ كېتىشىنىڭ نەقەدەر ئېغىر بوھرانلارغا يول ئاچىدىغانلىقىنى، ئەجداد تىلىدا قۇرۇلغان بىر مەپكۇرىنىڭ تاجاۋۇزچى قول تەرىپىدىن سۈپۈرۈلۈپ تاشلىنىشىنىڭ نەقەدەر چوڭ يوقىتىشقا مەھكۇم قىلىدىغانلىقىنى، مىللىي روھنىڭ دەز كېتىشىگە قايسى دەرىجىدە سەۋەبكار بولىدىغانلىقىنى چۈشىنىپ يېتىشكە مەجبۇرمىز. دەرۋەقە مىللەت تەرەددۇت (ئىككىلىنىش) قا چۆككەن پەيتىدە ساغلام يولغا باشلاپ قويۇش، سەگىتىش ۋەزىپىسىنى ئۆتەيدىغان، چۈشكۈنلۈككە چۈشۈشتىن مۇھاپىزەت قىلىش خۇسۇسىيىتىگە ئىگە بولغان ئاتالغۇ - ئۇقۇملارغا سۇيىقەست قىلىشنىڭ كەچۈرگۈسىز خىيانەت جۈملىسىدىن ساناشقا تېگىشلىك جىنايەت ئىكەنلىكىنى چوڭقۇر تونۇپ يەتمىكىمىز زۆرۈر. بولۇپمۇ، بۇنىڭ مەلۇم مەنىدە مۇستەملىكىچىنىڭ ئارزۇسىغا بېقىنىشقا ياتىدىغان ئىش ئىكەنلىكىنى، ئۆز كۈلتۈرىنىڭ تىلىنى تەۋەلەنگەن مەدەنىيەت تىلىدىن ئايرىپ تاشلاشتەك نومۇسسىزلىقتا چېكىگە يەتكەن شەرەپسىز قىلمىشنىڭ ئەمەلىيەتتە مىللەتنى دۆتلەشتۈرۈشكە، كىم بەك توۋلىسا ئىلغىماستىن شۇنىڭ تەرىپىگە ئۆزىنى ئېتىشقا، ئەڭ ئېچىنارلىقى مۇستەملىكىچىسىز ئۆزىنىڭ مەۋجۇتلۇقىنى تەسەۋۋۇر قىلالماس ھالدىكى ئاڭقاۋ ماڭقۇرتلار توپىغا ئايلاندۇرۇشقا خىزمەت قىلىدىغانلىقىنى، قىسقىسى، بۇ كەبى قىرقىش، سۇيۇقلاندۇرۇش ۋە ماتالاشتۇرۇش ئۇرۇنۇشلىرىنىڭ ماھىيەتتە مىللىي مەۋجۇتلۇققا قىلىنغان چوڭ سۇيىقەست دائىرىسىدىكى ئىشلار ئىكەنلىكىنى تونۇپ يېتىشىمىز زۆرۈردۇر. مىللەتنىڭ تىل قامۇسىدىن شوئۇر سۆزىنى قىرقىپ تاشلاپ، شوئارنى قالدۇرۇپ قويۇشقا ئوخشاش خىيانەتلەر دەل مۇشۇ خىل تۈردىكى سۇيىقەستلەر جۈملىسىدىندۇر.\n\nمىللىي شوئۇرغا قىلىنغان تاجاۋۇزلۇقنىڭ، شۇنداقلا مىللىي خاتىرىلەرنى يۇيۇشقا ياردەم بەرگۈچى خىيانەتلەرنىڭ بۈگۈنكى قۇربانلىرى بولۇش سۈپىتىمىز بىلەن بۈگۈنكى ئۆتمىتۆشۈك قىلىپ تاشلانغان «مەۋجۇتلۇق ئۆيىمىز» ھەققىدە چوڭقۇر ئويغا چۆكۈشىمىز، ئۇنىڭ بىزنى قوغدىغۇدەك قانچىلىك ماجالى قالغانلىقىغا دىققەت قىلىشىمىز، يوپۇرۇلۇپ كېلىۋاتقان قاتمۇقات خىرىسلار ئالدىدا مەزكۇر ئۆينىڭ قانچىلىك بەرداشلىقى قالدى، دېگەنلەرنى سوراپ كۆرۈشىمىز، بىزنىڭ بۇ «ئۆي»نى مۇھاپىزەت قىلىپ تۇتۇپ تۇرۇشتىكى مەسئۇلىيىتىمىز قايسى دەرىجىدە جارى بولۇۋاتىدۇ دېگەنلەر ئۈستىدە ئويلىنىشىمىز تەلەپ - تەقەززا بولۇپ تۇرۇپتۇ.\n\nتىلىمىز ۋە ئېڭىمىزدىن سۈپۈرۈپ تاشلانغىنىغا باقماي، مىللەتنىڭ بىر ئەزاسى بولۇش سۈپىتىمىز بىلەن شوئۇرىمىزنىڭ ھالى نېچۈك بولۇۋاتىدۇ،  بۇمۇ ئويلىنىشقا تېگىشلىك بولۇپ قالدى. ئىمان شوئۇرىمىز قايسى دەرىجىدە ئويغاق، ۋەتەن شوئۇرىمىز قايسى دەرىجىدە ساغلام، مۇسۇلمانلىق شوئۇرىمىز قانچىلىك چويلىغا توختاۋاتىدۇ، ئىددىئا قىلىۋاتقان دەۋالىرىمىز، دەبدەبىلەشكەن شوئارلىرىمىز قايسى دەرىجىدە ھەقىقىي شوئۇرلۇقتىن نېسىۋە ئېلىۋاتىدۇ، شەرقىي تۈركىستانلىققا خاس روھ بىلەن داۋاملىشىۋاتامدۇ يوق، بۇ كىرىزىسلاردا ئائىلە شوئۇرىمىز قانچىلىك زەربە ئالدى، سىلە رەھىم شوئۇرىمىزغا قايسى دەرىجىدە دەز كەتتى، دوست - دۈشمەن ئارىسىنى پەرقلەندۈرۈپ مۇئامىلە قىلىش پىرىنسىپىمىز قانچىلىك تۇتاملىقلىشالىدى،  مۇھەببەت - نەپرەت ئېنىق بولۇش جەھەتتىكى ۋىجدانىي شوئۇرىمىز قايسى دەرىجىگە بېرىپ قالدى؟ دېگەندەك بىر قاتار سوئاللار جاۋاب تېپىشىمىزغا،  ئەجداد شوئۇرىغا ئىگە ئاقىللارنىڭ ئويلىنىپ كۆرۈشىگە ھاۋالە بولۇپ تۇرۇپتۇ. ئەجەبا شوئۇرسىزلىقىمىزنىڭ بەدىلىنى بۈگۈنگە قەدەر تارتىپ كېلىۋاتقىنىمىز يېتىپ ئاشمىدۇ؟ ئەجەبا شوئارۋازلىقنى تەسەللىيگاھ قىلىپ ياشاشنىڭ مۇنقەرزلىك تەھدىتىنىڭ كۈچىيىشىگە خىزمەت قىلىشتىن باشقىغا يارىمايدىغانلىقىنى تونۇپ يېتىش پەيتىمىز كېلىپ ئۆتۈپ كەتمىدىمۇ؟\n\n**- بۇرھان مۇھەممەد**\n*2022-06-03*"}
{"title": "قۇرۇپ كەتكۈر كىشىلىك ھوقۇق دەۋاچىلىقى", "author": "بۇرھان مۇھەممەد", "date": "2023-11-28", "tags": [], "content": "# قۇرۇپ كەتكۈر كىشىلىك ھوقۇق دەۋاچىلىقى\n\n### 1\nسوراقلاش ئەقىلگە خاس خاراكتېرنىڭ ئىپادىسى. تىلىمىزدا ھېساب - كىتاب قىلىش دەيدىغان ئۇقۇم بار. ھېساب كۆك - يىلتىز مەنىسى ئېتىبارى بىلەن ساناش، سانىنى ئېلىش، پايدا ۋە زىيان ئارىسىنى ئىستاتىستىكىلاش قاتارلىق مەنىلەرگە ئىگە. كىتاب بولسا پۈتۈش، رەت - رېتىگە ئېلىپ تىزىش، بىر – بىرىگە تەرتىپلىك چېتىش مەنىلىرىگە ئىگە. ھېساب - كىتاب سۆزىنى ئەسلىدىكى كۆك مەنىلىرىگە باغلىغان ۋاقىتتا، ئوتتۇرىغا چىقىدىغىنى نېمىدە زىيان تارتىپ، نېمىدە پايدا ئالغانلىقنى كونكرېتلاشتۇرۇش، ئېنىقلاش ۋە بۇنى خاتىرىلەپ قويۇش، يەنى چىققان نەتىجىنى پۈتۈپ قويۇش قاتارلىق مەنىلەر تېزىسى بولىدۇ.\n\nپايدا - زىيان ھېسابلانغان چاغدا قىلغان ئەمگەكنىڭ، سىڭدۈرگەن ئەجىر - مېھنەتنىڭ دەرىجىسى ئېنىق بولىدۇ. تارتقان جاپانىڭ ھالاۋەت ياكى ھالاكەتكە قاراپ كېتىۋاتقانلىقىنى ئالدىن دەڭسەش قولايلىشىدۇ. ھېسابنى كىتاب قىلىپ پۈتۈش بىلەن بىرلەشتۈرگەن ۋاقىتتا، سەرپ قىلىنغان ئەمگەك ۋە تىرىشچانلىقلارنىڭ قايسى دەرىجىدە ئىجابىي، قايسى دەرىجىدە سەلبىي نەتىجە ئېلىپ كەلگەنلىكى كۈندۈزدەك يورۇق، تۇلۇن ئايلىق كېچىدەك ئايدىڭ بولىدۇ، ئەستىن كۆتۈرۈلۈش مۇمكىنچىلىكى يوقايدۇ، ئۇنتۇلمايدۇ. بۇنىڭ بىلەن پايدىنىڭ ئىزچىللىقىنى كاپالەتكە ئىگە قىلىش قولايلىشىدۇ، زىياننىڭ قايتىلىنىشىنىڭ، سەلبىي نەتىجىنىڭ تەكرارلىنىشىنىڭ ئالدى ئېلىنىدۇ ياكى كەلگۈسى بوھران ئالدىن مۆلچەرلىنىپ تەدبىر قىلىشقا ئۈندەك بولىدۇ. بۇنىڭدىمۇ «زىياننىڭ نەرىدىن قايتساڭ ساڭا پايدا» دېگەن ئەقلىيە سۆزىدە كەلگىنىدەك ھەر تەرەپلىمە ئالدىن تەدبىر ئېلىش، تارتىۋاتقان زىياننى پەرق ئېتىپ ئۈزۈل - كېسىل زىياندىن ساقلىنىش، ئۈنۈم ۋە پايدا يارىتىش، ھېلىدىن، ساختىلىقتىن ۋە نامەردلىكتىن خالىي بولغان تەبىئىي نەتىجىنى قولغا كەلتۈرۈش ئەمەلىيلىشىدۇ.\n\nمۇستەملىكە ئاستىدا ئۆتكەن بىر پۈتۈن كەچمىشىمىزگە قارايدىغان بولساق، قىلالايدىغانلىرىمىزنىڭ ئىچىدە قىلغانلىرىمىزنىڭ ئاز بولۇشى، قىلغانلىرىمىزنىڭ ئىچىدە بولسا، ئالغان ئۈنۈم - ھاسىلاتلىرىمىزنىڭ تۆۋەن بولۇشى، ھەتتا ئالمىغان – بەرمىگەن تەرزدىمۇ نىسبەتلەشتۈرگىلى بولمايدىغان دەرىجىدە ئارقىغا چېكىنىشكە مەجبۇر بولۇشىدەك ئاچچىق بىر تىراگېدىيەنىڭ بىزگە غەزەپ بىلەن تىكىلىپ قاراۋاتقانلىقىنى تەن ئالماي تۇرالمايمىز. شۇنىڭ بىلەن بىر ۋاقىتتا، بۇنداق بىر خۇلاسىگە كېلىشىمىز ئارقىسىدا سەمىمىي ھالدا ئۆز – ئۆزىمىزگە دادىل بولالماسلىق، مەسىلىلەرنى تەنقىدىي نۇقتىدىن تۇرۇپ كۆرەلمەسلىك، ئىچكى ھېساب – كىتاب قىلىشقا سەل قاراش، ھەر باسقۇچتا بىر سىلكىنىپ تۇرۇپ باشتىن ئۆتكۈزگەنلىرىمىزنىڭ ھېساب – كىتابىنى چىقىرىپ تۇرماسلىق، قەيەردە كەمچىللىك سادىر قىلىپ، قەيەردە كەتكۈزۈپ قويۇۋاتقانلىقىمىزنىڭ، قەيەردە چەكتىن ئاشۇرۇپ، قەيەردە ھەددىمىزنى بىلەلمەي قېلىۋاتقانلىقىمىزنىڭ ھېساب - كىتابىنى ۋاقتى - ۋاقتىدا قىلىپ، باش - ئاخىرىنى بوغۇپ، ئىبرەت - ساۋاقلىرىنى چىقىرىپ، پىلان - پىروجەلەردە مەزكۇر ساۋاق - ئىبرەتلەرنى دىققەتكە ئالغان ھالدا ئەستايىدىللىق بىلەن قەدەم ئېلىشتەك ئەقەللى مەسئۇلىيەتنى ئورۇنداشقا سەل قاراش قاتارلىق ئەجەللىك بىخۇدلۇقلارنىڭ، يول قويۇشقا بولمايدىغان سەۋەنلىك - خاتالىقلارنىڭ ياتقانلىقىنى كۆرۈپ يېتىمىز. مۇھىمى سىياسىي كۈلتۈرىمىزدە، ئىچكى ھېساب – كىتابلارغا سەل قاراش خاھىشلىرىنىڭ، قانداقتۇر «غەيرىي كۈلتۈر» تۈسىگە، بىمەنىلەشكەن ئادەت – ئەنئەنە ھالىتىگە كېلىپ قېلىشىنىڭ ۋابالىنىڭ ئېغىر بولۇۋاتقانلىقىنى كۆرۈپ يېتىشىمىز مۇھىملىق نۇقتىسىدىن ھەمىشە ئۆزىنىڭ زۆرۈرىيەت جەھەتتىكى ئاۋۋاللىق دەرىجىسىنى ساقلاپ كەلدى ۋە كەلمەكتە. ئەگەر بۇنىڭغا ئۆرنەك كۆرسىتىشكە توغرا كەلسە، ئىككىلەنمەي يىللاردىن سىياسىي غايىنى ئىزچىل بويۇنتۇرۇق ئاستىغا ئېلىپ كېلىۋاتقان «ئۇيغۇرلارنىڭ كىشىلىك ھەق – ھوقۇق مەسىلىسى» دەۋاچىلىقىنى مۇستەقىللىق يولىنىڭ بىر پارچىسىغا ئايلاندۇرۇۋېلىش، قەدەم ئېلىشتا ھەرقاچان بۇنى ئاۋۋاللىق دەرىجىسىگە تىزىۋېلىش ھادىسىسىنى مىسال قىلىپ كۆرسىتىشكە بولىدۇ.\n\n### 2\nيېقىندا شەرقىي تۈركىستاننىڭ مۇستەقىللىقى مەسىلىسىدە تەۋرەنمەي كېلىۋاتقانلىقى بىلەن بىلىنگەن شەرقىي تۈركىستان سۈرگۈندى ھۆكۈمىتىنىڭ تاشقى ئىشلار مىنىستىرى سالىھ خۇدايار ئېكران سۆھبەتلىرىدىن بىرىدە شەرقىي تۈركىستان مەسىلىسىنىڭ نۆۋەتتىكى خەلقئارا ۋەزىيىتى ۋە ئورنىنى مۇئەييەنلەشتۈرۈپ مۇنداق بىر سۆزنى قىلدى: «ھەق گەپ قىلمىساق بولمايدۇ، بۈگۈنگە قەدەر ئۇيغۇر كىشىلىك ھوقۇق مەسىلىسى خەلقئارالاشتى، ئەمما شەرقىي تۈركىستان دۆلەت مەسىلىسى خەلقئارالاشمىدى». سالىھ يەنە ئۆزى خىزمەت قىلىپ كېلىۋاتقان ھۆكۈمەتنىڭ كۈنتەرتىپكە تىزغان مۇھىم پىلانلىرىنىڭ بىرىنىڭ مەزكۇر مۇستەقىللىق مەسىلىسىنى خەلقئارالاشتۇرۇش ئىكەنلىكىنىمۇ ئىلگىرى سۈردى.\n\nتوغرىسىنى ئېيتقاندا، يۇقىرىقى مۇئەييەنلەشتۈرۈشنى پەقەتلا بىر تەشكىلىي قۇرۇمنىڭ مەنسۇبىنىڭ كۆز قارىشى دەپلا قارىماستىن، خەلقئارا سەھنىلەردە مۇستەقىللىق دەۋاسىنى كەڭ تەشۋىق قىلىپ كېلىۋاتقان ئاكتىپ سىياسىي قاناتنىڭ نۆۋەتتىكى ۋەزىيىتىمىزگە قويغان دىياگنوزى دەپ قارىساق، بۇ مۇئەييەنلەشتۈرۈش پەقەتلا ۋەزىيىتىمىزنىڭ خەلقئارادىكى سىياسىي ئورنىنىڭ قايسى ھالدا ئىكەنلىكىدىنلا خەۋەر بېرىپ قالمايدۇ. بەلكى بۇ ئاز كەم يەتتە يىل مابەينىدە سەرپ قىلغان ئومۇم ئېنىرگىيەمىزنىڭ نېمىگە يارىغانلىقىنىمۇ كۆرسىتىپ بېرىدىغان بىر مۇئەييەنلەشتۈرۈشنىمۇ ئېتىراپقا ئېرىشتۈرىدۇ. ئەگەر بىز مەزكۇر مۇئەييەنلەشتۈرۈشنى رېئاللىق دەپ قارىساق، بۇ بىزگە بۈگۈنگە قەدەر شەرقىي تۈركىستان ئۈچۈن ئېلىپ بارغان ۋە ئېلىپ بېرىۋاتقان ئۇرۇنۇشلىرىمىزنىڭ بەرىدە نۆل بولۇشنى داۋاملاشتۇرۇۋاتقانلىقىمىزنى، بۇنىڭ تۈپكى سەۋەبىنىڭ مىللىي مۇستەقىللىق دەۋاسىنى «ئۇيغۇر كىشىلىك ھوقۇق مەسىلىسى» رامكىسى ئاستىغا ئېلىپ بازارغا سېلىشتەك سىياسىي ئازغۇنلۇق تەرغىباتىنىڭ مېۋىسى ئىكەنلىكىدەك يەنە بىر رېئاللىقنى تەن ئېلىشنى كەلتۈرۈپ چىقىرىدۇ. «ئۇيغۇر كىشىلىك ھوقۇقى» مەسىلىسىنىڭ خەلقئارالاشقانلىقىنى مۇئەييەنلەشتۈرۈش ئۆز نۆۋىتىدە مۇستەملىكە ئاستىدىكى قىرغىنچىلىقىنىڭ شىددەتلىك يۈزى ئېچىلغان ئاز كەم يەتتە يىل مابەينىدە دۇنياغا مۇستەقىللىق دەپ كۆرۈنمەسلىكتە چىڭ تۇرۇش، ئورنىغا مەجازغا جورىغىلى بولىدىغان ئازادلىق ئىپادىسىنى قوللىنىپ تۇرۇپ كۆرۈنۈش، شەرقىي تۈركىستاندىكى قىرغىنچىلىقنىڭ يەھۇدىيلار باشتىن كەچۈرگەن ھولوكوست قىرغىنچىلىقىدەك ئەنسىرىگىدەك ئىش ئەمەسلىكىنى تەكىتلەش، يەنە كېلىپ بولۇۋاتقان قىرغىنچىلىقنىڭ مۇستەملىكىچىلىك ئاستىدا يۈز بېرىۋاتقان قىرغىنچىلىق بولماستىن، قانداقتۇر بىر ئىرقنىڭ ئۆز تېررىتورىيەسى ئاستىدىكى يەنە بىر ئىرققا ئېلىپ بېرىۋاتقىنىدەك ھاكىم مىللەتنىڭ پۇقرالىرى ئارىسىدا ئايرىمچىلىق قىلىش تۈسىدىكى مىللىي كەمسىتىش ۋە مەدەنىيەت ۋەيرانچىلىقى، مۇستەبىت ھاكىمىيەتنىڭ ھاكىمىيىتىگە تەۋە خەلققە ئىككىنچى سىنىپ مۇئامىلىسى قىلىۋاتقان پۇقرالىرىغا قارىتا تەڭسىز مۇئامىلە قىلىپ زۇلۇم سېلىشى ۋە ھەق – ھوقۇقلىرىنى دەپسەندە قىلىۋاتقانلىقى مەسىلىسى ئىكەنلىكىدەك مۇناپىقانە پىروپاگاندالىرى ئارقىلىق ۋەتەن سىرتىدىكى سىياسىي دەۋا يۆنىلىشىنى تۈگەل ھەق – ھوقۇق مەسىلىسى رامكىسىدا سىقىپ تۇرۇشنى ئاساسىي ۋەزىپە قىلغان سىياسىي ئانسامبىللارنىڭ ۋە ئۇلارنىڭ زالالەت تۇغىنى ئاتالمىش ئايدىڭلاتقۇچى مەشئەل سىياقى بىلەن بوياپ ئېگىز كۆتۈرۈپ مېڭىۋاتقان شالغۇت زېھنىيەت تائىپىلىرىنىڭ ئۇتۇقى ئىكەنلىكىنىمۇ تەن ئېلىشنى ئۆز ئىچىگە ئالىدۇ. دېمىسىمۇ، رېئاللىق مەزكۇر مۇئەييەنلەشتۈرۈشنىڭ توغرا دىياگنوز ئىكەنلىكىنى تەستىقلاپ تۇرۇپتۇ. چۈنكى ھېلىھەم شەرقىي تۈركىستان خەلقىنىڭ مۇستەملىكە ئاستىدا كۆرۈۋاتقان زۇلۇم – سىتەملىرى، ھولوكوستتىن بەتتەر، ئەمما پەرقلىق ۋە يوشۇرۇن تۈستە باشتىن كەچۈرۈۋاتقان ئىرقىي قىرغىنچىلىق مۇسىبىتى داۋاملىشىپ تۇرۇپتۇ. جازا لاگېرى ئاتلىق قىرغىنچىلىق فابرىكىسى نەشر يېڭىلاپ، يەنىمۇ سىستېمىلىق، يەنىمۇ مەخپىيلەشكەن، كۆپەيگەن ۋە ياۋۇزلۇقتا دەرىجە ئاتلىغان ھالىتى بىلەن خىزمەت فۇنكسىيەسىنى يۇقىرى سۈرئەتكە ئېلىپ چىقىپ توختاۋسىز داۋاملاشتۇرۇپ تۇرۇپتۇ. خەلقئارا جەمئىيەتتە بولسا، شەرقىي تۈركىستاننىڭ مۇستەملىكە تارىخىنىڭ نۆۋەتتىكى ئەڭ شىددەتلىك قىرغىنچىلىق دەۋرى ئاتالمىش ئۇيغۇر كىشىلىك ھوقۇق مەسىلىسى، ئاتالمىش ئۇيغۇر رايونى مەسىلىسى، شىنجاڭ مەسىلىسى قاتارلىق مەسخىرىلىك قالپاقلىرى بىلەن زەرەتلەندۈرۈلگەن، رامكىلانغان، ھەتتا ماركىلانغان ھالىتى بىلەن خەلقئارالاشقان بىر ۋەزىيەتنى شەكىللەندۈرۈپ تۇرۇپتۇ. دەرۋەقە بۇ، شەرقىي تۈركىستان مەسىلىسىنى بىر تۈرلۈك ئەھمىيەتسىزلەشتۈرۈش، زۇلۇمنىڭ دەرىجىسىنى تۆۋەنلەشتۈرۈپ قازناققا بەند قىلىش، ئېچىنارلىق ھالدا مۇستەملىكە ئاستىدا پىلانلىق يۈرگۈزۈلۈۋاتقان ئىرقىي قىرغىنچىلىقنى، ئىنسان قىلىپىدىن چىققان مۇستەملىكىچىلىك جىنايەتلىرىنىڭ يېگانە چىقىش يولىنى ئاتالمىش كىشىلىك ھوقۇق مەسىلىسى رامكىسىغا سېلىپ تۇرۇپ پۇت – قولىنى چۈشەكەشنىڭ ئەمەلىي غەلىبىسى بولماي نېمە؟\n\n### 3\nكارۋاننىڭ مەنزىلگە يېتىشىنى خالىمىساڭ، يولىنى بۇرۇۋەت، بۇرالمىساڭ يولىنى ئۇزارت. ئۇزارتالمىساڭ، كاشىلا پەيدا قىلىپ ئاستىلات. ئۇنىڭ غەلىبىسىنى كېچىكتۈرۈشۈڭ، سېنىڭ پۇرسەت تېپىپ بابلىشىڭ ئۈچۈن ۋاقىت ئۇتۇشتۇر. چۈنكى، كارۋاننى مۈشكىلاتلارغا بەند قىلىپ تاشلاشتىكى مەقسەت كارۋاننى توختىتىش ئەمەس. بەلكى كارۋاننى كارۋانلىقتىن چىقىرىش ۋە ئەسلا مەنزىلگە يەتكۈزمەسلىكتۇر. مانا بۇ مەنتىقە قاچانكى مۇستەقىللىق يولىغا بىرەر كارۋان يەڭ تۈرسە ئۇنىڭ توزۇپ تۈگىشىنىڭ، توزىمىغان تەقدىردە قەدەم ئالغان يولىدا ئىزچىل ئالغا ئىلگىرىلىيەلمەسلىكىنى كاپالەتكە ئىگە قىلىشنىڭ تۈپكى مەنتىقىسى بولۇپ كەلدى. بىز بۇ خىل مەنتىقىنىڭ دەۋا مۇساپىسىدە تۈرلۈك شەكىللەر بىلەن كۆزگە چىلىقىپ تۇرغانلىقىنى كۆرۈپ كەلدۇق. ئالايلۇق، مىللەتنىڭ كەلگۈسى مۇستەقىللىق پۇرسىتىنى بۈگۈنكى ئەۋلادنىڭ جەسىتىمۇ توپىغا ئايلىنىپ كېتىدىغان بىر زامانلارغا، كەلگۈسى ئۇزاق يىللارغا سۈرۈۋېتىش بىلەن پەپىلەپ كېلىۋاتقان سىياسىي «ئەقىلدار»لارنىڭ مىللەتكە ئىستراتېگىيە مۇتەخەسسىسى قىلىپ سۇنۇلۇشىدىن تارتىپ ئاۋۋال ئالىي ئاپتونومىيە ھوقۇقىنى تولۇق قولغا ئېلىپ تۇرۇپ، ئاندىن مۇستەقىللىق ئېلىش «تاكتىكىلىرى»نىڭ بازارلىق قىلىنىشىغىچە؛ ئالدى بىلەن مەدەنىيەت قىرغىنچىلىقىنى ئەنگە ئالدۇرۇپ، كېيىن ئىرقىي قىرغىنچىلىقنى كۈچكە ئىگە قىلىشقا ئۇرۇنۇش ئىددىئالىرىغىچە؛ ئالدى بىلەن كىشىلىك ھوقۇق مەسىلىسىنى ئىشقا سېلىپ تۇرۇپ ب د ت دا كۈچكە ئىگە بولسا، ئاندىن مۇستەقىللىق گېپىنى چىقىرىش لازىملىقىدەك قارا كومېدىيە تەشۋىقاتىغىچە؛ ئاۋال زۇلۇم كۆرۈۋاتقان خەلقنى قۇتۇلدۇرۇۋېلىپ ئاندىن مۇستەقىللىق گېپىنى چىقارسا يارىشىدىغانلىق تەشەببۇسلىرىغىچە؛ ئاۋۋال لاگېرلارنى تاقاتقۇزۇپ خىتاينىڭ بۇرۇنقى «يۇمشاق» سىياسىتىگە قايتىشقا بېسىم يارىتىپ، ئاندىن مۇستەقىللىق گېپىنى قىلىشنىڭ «ئاقىلانە»لىقىنى بازارغا سېلىشقىچە؛ ئاۋۋال خىتاينى دېموكراتلاشتۇرۇپ ئاندىن دېموكراتىك ئۇسۇلدا خىتايدىن ئايرىلىپ چىقىش تەشەببۇسىنىڭ داھىيانە يول ئىكەنلىكىنى مودا قىلىشقىچە؛ توغرىسىنى ئېيتقاندا، مۇستەبىت خىتاينىڭ پۇقراسى بولۇشتىن دېموكراتىك خىتاينىڭ يالاقچىسى بولۇشنى ئەلا كۆرۈشكە چاقىرىشقىچە، قايمۇقتۇرۇش ۋە سىياسىي خىيانەتنىڭ يۇقىرى چېكى بولغان مىللەتنى ئىندىجىنىس پىپول كاتېگورىيەسىدە يەر ئالدۇرۇپ، ئالدى بىلەن مىللەتنىڭ ئاتالمىش «يەرلىكلىكى»نى خەلقئاراغا بىلدۈرۈشنى، يەنى مىللەتنىڭ تەقدىرىنى خالتا كوچىغا سولاپ تۇنجۇقتۇرۇش قىلمىشىنى بۇ خەلققە، يەنە كېلىپ ئۆز تۇپرىقى ۋە شانلىق مەدەنىيىتىنىڭ بەرپاچىسى ۋە خوجىسى بولغان بىر مىللەتكە يۇتقۇزۇش ئۇرۇنۇشلىرىدىن، ئىچ - ئىچىدىن پارتلاش دەرىجىسىدە زالىمغا بولغان ئۆچمەنلىك ۋە نەپرىتىنى ھېچبىر شەكىلدە ئوتتۇرىغا تۆكەلمەس قىلىشقا خىزمەت قىلىدىغان سۈنئىي كۈن تەرتىپلەر ۋە سۈنئىي دەۋاچىلىق ئاتموسفېرالىرىنى ياساپ تەشۋىق قىلىشقىچە بولغان جىمى سىياسىي ئېزىتقۇلۇقلارنىڭ ئومۇم خاراكتېرى ۋە زېھنىيىتىدە ياتقان مەنتىقە، دەل يۇقىرىقىدەك كۈچى يەتسە يولىنى توسۇش، قىلالمىغاندا يولىنى بۇرۇۋېتىش، ئۇزارتىۋېتىش ياكى قايمۇقتۇرۇپ سۈنئىي توسالغۇلار بىلەن ھەپىلىشىدىغان قىلىپ قويۇپ ھالسىرىتىش ۋە گاڭگىرىتىىپ نائۈمىد قويۇش تاكتىكىلىرىنىڭ ئەمەلىي كۆرۈنۈشلىرىدىن دېيىشكە بولىدۇ. مانا بۇ ئېزىتقۇ مەنتىقىنىڭ ئەمەلىي پائالىيەت مەركىزىدە ئورۇن تۇتقان سىمۋول ھەرىكەت بولسا، شەرقىي تۈركىستاننىڭ دۆلەت ياكى مۇستەقىللىق ھەرىكىتى بولماستىن، بەلكى ئاتالمىش «ئۇيغۇر كىشىلىك ھوقۇق مەسىلىسى» ۋە ئۇنىڭ پىروپاگاندالىرىدۇر. مۇستەملىكە سىياسىتىنىڭ ئەڭ ياۋۇز يۈزى بولغان قىرغىنچىلىق ۋە سۈمۈرۈش ھەرىكەتلىرىگە نە تەشبىھ، نە مەنتىقە جەھەتتىن ئۇدۇل كەلمەيدىغان، مۇستەقىللىقنى ھەرقاچان ھەرىكەت مەركىزىنىڭ سىرتىغا ئىتتىرىش تىپىدىكى «ئاۋۋال بۇنى قىلىۋېلىپ، ئاندىن ئاۋۇنىڭغا ئۆتۈش»، «ئاۋۋال ئۆتنى ئۆچۈرۈپ ئاندىن ئوتنى قويغۇچىنى ئېنىقلاپ گۇناھ ئارتىش» خۇسۇسلىرىنى ئۇرغۇلاشلار ۋە بۇ خىل ئېزىتقۇ مەنتىقىنى ئاساس قىلغان پىروپاگاندالار قاچان ۋە قەيەردە كۆرۈلسە، نەتىجە ئېتىبارى بىلەن كۆرىمىزكى، ئۇ يەر ھەر زامان مۇستەقىللىق مەسىلىسىنىڭ خەلقئارالىشىش يولىنىڭ توسۇلۇشىغا، بۇرۇۋېتىلىشى ۋە پۇت – قولىنىڭ چۈشەكىشى كۈتۈلگەن بىر ئاتموسفېرانىڭ يارىتىلىشىغا خىزمەت قىلىۋاتقان، شۇنداق بولۇشى ئارزۇلىنىۋاتقان ھەمدە مۇستەقىللىق مەسىلىسىنى سەپنىڭ سىرتىدا قالدۇرۇش پىروجىلىرىنىڭ ئەمەللىشىشىگە يول ھازىرلاپ بېرىۋاتقان سىياسىي تىياتىر مەيدانى بولۇپ كېلىۋاتقان بولىدۇ ۋە شۇنداق بولۇپ كەلمەكتە.\n\n### 4\n«ئىنسان ھەقلىرى»، «كىشىلىك ھەق – ھوقۇق» مەسىلىلىرىدە قوغدىغۇچىلىق رولىنى ئۆتەشكە قۇرۇلغان خەلقئارالىق ئورگان ۋە مۇئەسسەسەلەرنى غەربتە گويا مەسىھكە، شەرقتە گويا مەھدىگە ئوخشاش قۇتقازغۇچى قۇدرەتلىك كۈچ قاتارىدا قارىۋېلىشنىڭ كۈنىمىز ئۈچۈن سىياسىي قارىغۇلۇق بولىدىغانلىقى نۆۋەتتە ئىزاھلاشقا ھاجىتى قالمىغۇدەك ئوچۇق مەسىلە بولۇپ قالدى. بولۇپمۇ، پەلەستىن – ئىسرائىلىيە توقۇنۇشىدا يۈز بېرىۋاتقان سىياسىي نومۇسسىزلىقلار، ئىسانىي ئەخلاق ۋە سىياسىي قانۇن – قائىدىلەر ئۇنىڭ ھىمايىچىلىرى قولىدا پايخان قىلىنىۋاتقان دەپسەندىچىلىكلەر بۇنى ھەر كۈن يېڭى - يېڭى ئىسپاتلار بىلەن قاتمۇقات دەلىللەر بىلەن تەمىنلەپ تۇرۇپتۇ. دەرۋەقە، مەزكۇر ئورگانلارنىڭ ئەمەلىي كۈچىنىڭ 60 - يىللاردىكى ھالىتىنى ساقلاپ كېلىۋاتقاندەك چوڭ بىلىشلەر، كۈچىنى چوڭ كۆرسىتىپ سىياسىي كىرىزىسنىڭ يېگانە يېشىمى قانداقتۇر شۇلارنىڭلا ئېتىراپىغا قاراشلىقتەك، شۇلارنىڭلا ئورتاق ئاۋاز چىقىرىشىغا باغلىقتەك كۆرسىتىشلەر، باشقا چىقىش يوللىرىنى دىققەتكە ئالماستىن، شۇلارنىڭلا مەجلىسىدىن چىقىدىغان قارارغا كۈچەشتىن باشقىسى بىكاردەك كۆرسىتىشلەر بارغانچە مودىسى تۈگىگەن ماتاغا، قايتا - قايتا قويۇلۇپ قىزىقى قالمىغان سەھنە نومۇرلىرىغا ئوخشاپ قالغانلىقى يەرشارىلاشقان ھەقىقەتكە ئايلىنىپ قالغان بىر ۋاقىتتا، مەزكۇر سەھنە نومۇرلىرى پەقەت بىزدىلا بازارلىقلاشتۇرۇلۇشنى داۋاملاشتۇرۇپ كېلىۋاتسا كېرەك. بۇ خىل سىياسىي قارىغۇلۇقنىڭ بىزگە كەلتۈرگەن ئەڭ چوڭ زىيىنى بولسا، ئۆزىنىڭ كۈچىنى، ۋەكىللىكى خەلقنىڭ ئىرادىسىنى تۆۋەن كۆرۈش، ھەممە تۈنۈگۈننىڭ شۇلار ئىچىدىن شەكىللەندۈرۈپ چىقىش كېرەك بولغان يۇمشاق ۋە قاتتىق كۈچ مەنبەلىرىنى قېزىپ ئۆز ئىچىدىن سېپىل بولۇپ مۇستەملىكىچىگە قارشى ھېچبىر سۈلھى - سالاچى كۈچنىڭ نەسىھىتىگە پەرۋا قىلمايدىغان قەتئىي نىيەتلىك ئىنقىلابىي قوشۇن بەرپا قىلىشقا كۆڭۈل بۆلمەسلىك قاتارلىقلارغا يول ئاچتى. ئۆزىگە بولغان ئىشەنچسىزلىك، ئۆزىنىڭ سىياسىي غايىلىرىگە سىرتقى كۈچكە تېۋىنمەي تۇرۇپ تازا ئىشەنچ قىلغىلى بولمايدىغان نەرسىگە ئايلاندۇرۇپ قويۇشتەك ئىرادە سۇسلۇقى، روھىي تېۋىنىش، يۆلەنچۈكسىراش باش كۆتۈردى. سىياسىي ئېقىندا مەيدانغا كەلگەن ۋە ۋابا مىسالى تارقىلىپ مېڭىۋاتقان بۇ ناچار ئىللەتلەر بارا - بارا سىياسىي غايىنى مەيدانغا كەلتۈرگەن قىممەت قاراش ۋە پىرىنسىپلارنى ئۆز تەسىرى ئاستىغا ئېلىپ بۇرمىلىيالايدىغان، راك ھۈجەيرىلىرى مىسالى سىڭىپ كىرىپ سىياسەتچىلىكنى بىر تۈرلۈك خامىلىيونلۇققا، مۇتلەق پىراگماتىزمنىڭ ئويۇنچىقىغا ئايلاندۇرۇش ھالىتىگە ئېلىپ كەلدى. مۇنداقچە ئېيتقاندا، سىياسەتچىلىكتە ئاتالمىش «كىشىلىك ھوقۇق دەۋاچىلىقى» مودېلىنى مۇستەقىللىق كۈرىشىنىڭ ئۆزىدەك ياكى بىر قىسمىدەك ۋەياكى شۇنىڭ بىلەن بىر ئورۇندىكى ھەرىكەتتەك تىزىۋېلىشلار، بولۇپمۇ، بۇنىڭ ئىگىدارچىلىقىنى قىلىۋاتقانلارنىڭ ھەقىقىي مەنىدىكى مۇستەقىلچى گۇرۇپپىلار بولۇشتەك ئەقەللىي شەرتنى ھازىرلىمىغان شالغۇت تىپلار بولغانلىقى خەلقنى ھەقىقىي مەنىدىكى مۇستەقىللىققا ئېلىپ بارىدىغان مەنزىلگە يېتىشنى ئۇزارتىش ياكى توسقۇن بولۇش، گاڭگىرىتىش ۋەزىپىسىنى ئۆتىسە، بۇنىڭ خېرىدارلىقىنى ئاشۇرۇش ئۈچۈن ئىجاد قىلىنغان سىياسىي ئېزىتقۇلار ھە دېگەندە مىللىي ئىرادىنىڭ رېئاللىقتا ئەكس ئەتكەن ھالىتى بىلەن كۆرۈنۈپ قېلىشىنىڭ ئالدىنى ئىلىشتىن، سىياسىي غايىلەر ئۈچۈن كېتەرلىك تەييارلىق ۋە كۈچ مەنبەلىرىنى شەكىللەندۈرۈش يولىنى ئېتىشتىن، مەۋجۇت كۈچ مەنبەلىرىنى بولسا، «كىشىلىك ھوقۇق» ناملىق كوزۇپقا سۆرەلدۈرۈپ نەغمە – ناۋالىق دەۋا ئاڭلىتىش كومپانىيەلىرى ئارقىلىق خورىتىپ كاردىن چىقىرىشتىن باشقىغا يارىماي كەلدى. بۇنىڭغا ئەگىشىپ ھېلىقىدەك «ئاۋۋال مانى ئېتىراپ قىلدۇرۇپ ئاندىن ئاۋۇنى ئېتىراپ قىلغۇزۇش»، «ئاۋۋال لاگېرنى تاقاپ ئاندىن مۇستەقىللىق دەپ توۋلاش»، «ئاۋۋال ئازادلىق دەپ كىشىلىك ھوقۇق ھامىيچىلىرىنىڭ خەلقئارادىكى بېسىم كۈچىنى ئىشقا سېلىپ كومپارتىيەنىڭ سىياسىتىنى بوشىتىۋېلىپ ئاندىن مۇستەقىللىق دېيىش، ئاڭغىچە بەك دېگۈمىز كېلىپ كەتسە مۇستەقىللىق دېمەي ئازادلىق دەپ تۇرۇش، ۋەتەندىكى جازا لاگېرلىرىدا يۈز بېرىۋاتقان قىرغىنچىلىقلىرى يەھۇدىيلارنىڭ قىرغىنچىلىقىدەك ئۇنچە ئېغىر بولمىغاندىكىن سەل بوشراق چوڭ سۆزلەش، بىزنىڭ ۋەزىيىتىمىزنى خەلقئارا قانۇنغا سېلىپ جىنايەت بېكىتكىلى بولىدىغان ئەڭ ئېغىر جىنايەت تامغىسىنىڭ مەدەنىيەت قىرغىنچىلىقى ئىكەنلىكى  قاتارلىق جىمىي ۋالاقشىشلارنىڭ ئەمەلىيەتتە مىللىي ئىرادىنى بۇلغاش، سىياسىي غۇرۇرنى دەپسەندە قىلىش، خەلقنىڭ سىياسىي ئىرادىسىنى نىجىسلىققا تولغان ساتقۇنلۇق گەندىلىرى بىلەن كۆمۈپ تاشلاش ئۇرۇنۇشى ئىكەنلىكىمۇ  نەتىجىدە سىياسىي ئاتموسفېرامىزدا ئانچە دىققەت تارتماس، شۇنچىكى پىكىر ئوخشاشماسلىقىدەك، ئورتاق غايە ئۈچۈن پەرقلىق مېڭىشقا بولىدىغان ئۇسلۇبتەك كۆرۈلۈپ ئاقىۋىتى دىققەتكە ئېلىنماس، سىياسىي تەقدىرىمىزنىڭ كۆزىگە قاراپ تۇرۇپ ياغاچ تىقىلىۋاتقانلىقى بارغانچە ئەقىللەردە سوراقلانماس ھالغا كېلىپ قالدى.\n\n### 5\n«مۇئمىن مۇئ‍مىننىڭ ئەينىكى دۇر» دەپ كۆرسىتىدۇ رەسۇل ئەكرەم ئەلەيھىسسالام. مەزكۇر ھەدىس ھەممىگە مەلۇملۇق بولۇپ، كۆپىنچە ئەھۋالدا باشقىلارغا ئەينەك بولۇش، تۈزەتكۈچى بولۇش، يەنى ئۇنىڭ ئەيىب – نۇقسانلىرىنى كۆرسىتىپ بېرەلەيدىغان سۈپەت ئەھلى بولۇش قاتارلىق مەنىلىرى بىلەن مەشھۇر. ھالبۇكى بۇ ھەدىسنىڭ ياققال قاراشتا كۆزگە چېلىقىدىغان مەنىلىرىدىن بىرى.  ئەمەلىيەتتە، دۇردانە سۆزلەر ئاتا قىلىنغان، ھېكمەتنىڭ ئەڭ ئىنچىكە جەۋھەرلىرىنى بايان قىلىش قابىلىيىتى بېرىلگەن پەيغەمبىرىمىزنىڭ بۇ ھېكمەتلىك سۆزى پەقەتلا يۇقىرىقى بىرلا قاتلاملىق مەنە بىلەن چەكلىنىپ قالغان ئەمەس. ھەدىس ئۆزگىنىڭ ئەيىب - نۇقسانلىرىنى، كېتىۋاتقان خاتا قەدەملىرىنى تۈزلەپ بېرىش كېرەكلىكتەك بىر مەنىنى ئىپادىلەش بىلەن بىر ۋاقىتتا، ئۆزىنىڭ ئەيىب - نۇقسانلىرىنى كۆرمىگەن كىشى ئۈچۈن مۇئمىنلىك ۋەسىپلىرىنى جارى قىلدۇرغان ئىككىنچى بىر ئىدېئال كىشىلىكنى ئۆزىگە ئەينەك قىلىشنى، ئۆزىنىڭ ئەيىبلىرىنى كۆرۈپ يېتىشتە يەنە بىر مۇئ‍مىن قېرىندىشىنى ئەينەك ئورنىدا كۆرۈپ ئۆرنەك ئېلىشنى، ئاشۇ ئەينەككە قاراپ ئۆزىدە كۆرەلمىگەن، بايقىيالمىغان، سەل قارىغان ۋە كەتكۈزۈپ قويغان جايلىرىنى، ماددىي ۋە مەنىۋى ئىللەتلىرىنى تۈزىۋېلىش، غەپلىتىدىن ئويغىنىشقا تۈرتكە، ئۈندەك قىلىشقا ئوخشاش ئالىيجانابلىق مەنىلىرىنىمۇ ئۆز ئىچىگە ئالغان. بۇ مەنىدىن بىر مۇئمىن يەنە بىر مۇئ‍مىن ئۈچۈن ئەينەك، يەنى خاتاسىنى كۆرسىتىپ قويغۇچى تۈزەتكارلىق رولىنى ئۆتەپلا قالماي، قېرىندىشىنىڭ ئۆزىنىڭ ياخشى خىسلەتلىرىدىن، ئىش - ھەرىكەتلىرىدىن ئۆرنەك ئېلىشىغا ياردەمچى بولىدىغان ئىدېئال ئەينەك بولۇشقا تىرىشىشقا رىغبەتلەندۈرۈش مەنىسىگىمۇ ئىگە. دېمەك، ھەربىر مۇئ‍مىن بىرلا ئاندا ھەم تۈزەتكۈچى ئەينەك، ھەم ئۆزىنى تۈزەش ئۈچۈن ئۆزگىنىڭ ئارتۇقچىلىقلىرىنى ئۆزىگە ئەينەك قىلغۇچى ئالىيجاناب كىشىدۇر.  بۇ ئارقىلىق كىشى ئۆزىنى تۈزىگۈچى ۋە ئۆزگىنى تۈزىگۈچى ۋە قارشىسىدىكى مۇئ‍مىننىڭ ئۆرنەكلىك تەرەپلىرىدىن، ئىدېئال خىسلەتلىرىدىن روھ ئالغۇچى، قۇۋۋەت ئالغۇچىدۇر. بۇنداق بولغاندا، ھەر مۇئ‍مىن ئۆزىدە كۆرۈپ يېتەلمىگەن تەرەپلەرنى ئىككىنچى بىر مۇئ‍مىن كىشىنى ئەڭ ئالدى بىلەن ئۇنىڭ ئەيىب ئىزدىگۈچىسى سۈپىتىدە قارىماستىن، ئالدى بىلەن قارشى تەرەپنىڭ ئۆرنەكلىك تەرەپلىرىدىن ئۆگىنىشنى بىرىنچى ئورۇنغا قويىدۇ. ناچار خىسلەتلىرى كۆزىگە چېلىققاندا بولسا، ئۆزىدە بار بولغان خىسلەتنى توغرا ئۇسۇلدا جارى قىلدۇرۇش ئارقىلىق قارشىسىدىكى قېرىندىشىنى توغرا يولدىكى سەپدىشى قىلىۋېلىش كويىغا چۈشىدۇ. ئۆرنەك ئالىدىغان تەرەپلىرى كۆرۈلسە، كىبىر ۋە مەغرۇرلۇقنى تاشلاپ ئۇنىڭدىكى ئۆرنەك خىسلەتلەرگە قاراپ ئۆزىدىكى يېتەرسىزلىكلەرنى تولۇقلاشقا تىرىشىدۇ. يەنى ئىمانلىق كىشى بولۇش نوقۇل تۈزەتكۈچىلا ئەمەس، ئۆز نۆۋىتىدە يەنە بىر مۇئ‍مىن قېرىندىشىنىڭ ئىش – ھەرىكىتى ۋە ئەمەلىيىتىدىن ئۆرنەك ئېلىپ، ئۆزىنىڭ يېتەرسىزلىكىنى تۈزەيدىغان ئەينىكى قىلىشنى بىلگۈچى ئاڭلىق كىشىدۇر. خۇددى شۇنىڭدەك مۇئ‍مىن توپلۇممۇ يەنە بىر مۇئ‍مىن توپلۇم بىلەن ئەينەكداشلىق مۇناسىۋەتتىدۇر. ناۋادا بىز يۇقىرىقى ئەينەك ھەدىسىنى «مۇئ‍مىنلەرنى بىر – بىرىنى چىڭىتىپ تۇرىدىغان مۇستەھكەم سېلىنغان بىناغا» ئوخشىتىلغان ھەدىس بىلەن بىرلىكتە چۈشىنىپ ئوقۇساق، بۇ ئۈگۈتلەر بىزگە كىشىنىڭ ئۆزىدە كۆرەلمىگەننى يەنە بىرىدە كۆرۈپ يېتىش ئارقىلىق ئۆزىنى ئوڭشىۋېلىشقا، قىلالمىدىم، ئېتەلمىدىم دېگەنگە ئوخشاش پاسسىپلىققا خاتىمە بېرىپ، قىلىشقا تېگىشلىكنى قىلىشقا بولىدىغانلىقىنى تونۇپ يېتىشكە، مۇئ‍مىن قېرىندىشىنىڭ قىلالىغانلىق ئەھۋالىدىن روھ ئېلىپ، كۈچ ئېلىپ ئۆزىنى رۇسلىشىغا، ئۆزىدە تېپىلمىغان روھنى ئەقىدىداش، دىنداش ۋە قىسمەتداش قېرىنداشلىرىنىڭ ئەھۋالىدىن ئۆرنەك ئېلىش ئارقىلىق ئۆزگىنى ئىسلاھ قىلىشتىن ئاۋۋال ئۆزىنىڭ ئىسلاھ بولۇشىنى، ئۆزىنىڭمۇ يەنە بىر مۇئ‍مىن كىشى تەرىپىدىن ئۆرنەك ئېلىنىدىغان ئۈلگىلىك ئىنسانغا ئايلىنىشقا،ئۆز توپلىمىنىڭمۇ ئۈلگىلىك توپلۇمغا ئايلىنىشىغا ھەسسە قوشىدىغان ۋە ئۆزى روھ ئالغاندەك، باشقىلارمۇ ئۆزىدىن روھ ئالىدىغان ئ‍ەينەككە ئايلىنىشى كېرەكلىكىنى تەلىم بېرىدۇ.\n\n### 6\n«ئى غەززە، رەھمەت ساڭا! سەن بىزگە بۈگۈن مۇستەھكەم ئىرادىنىڭ نېمىلەرگە قادىر ئىكەنلىكىنى ئۆگەتتىڭ. مەسىلىنىڭ ئىمكانىيەتلەرگە باغلىق ئەمەسلىكىنى، ئىشنىڭ ئەسلىنىڭ ئىرادىگە باغلىق ئىكەنلىكىنى ئۆگەتتىڭ. ئىرادە تىكلەنگەندە مۆجىزىلەرنىڭ روياپقا چىقىدىغانلىقىدىن تەلىم بەردىڭ. قەسەمكى، سەن بۇ زامان ئۈچۈن مۆجىزە بولدۇڭ... رەھمەت ساڭا غەززە! سەن بىزگە بۇ دۇنيانىڭ ئ‍ورمانغا ئايلىنىپ بولغانلىقىنى، بۇ ئورماندا پەقەت «كۈچ»كىلا ھۆرمەت بىلدۈرۈلىدىغانلىقىدىن تەلىم بەردىڭ. مۇستەملىكىچىلەرنى گەدىنىڭگە مىنىۋالغان نە «خەۋپسىزلىك كېڭىشى»، نە «بىرلەشكەن دۆلەتلەر تەشكىلاتى»، نە «ئىنسان ھەقلىرى» قۇرۇلۇشلىرى توختىتالمىغانىدى. نەتىجىدە ئۇلارنى توختاتقىنى يەلكەڭدە تۇرغۇزۇپ نىشانغا ئاتىدىغان «Yasin (RPG) » ناملىق قورال بولدى».\n\nپەلەستىنلىك سىياسىي ئەدىبلەردىن ئەدھەم شەرقاۋىي يازغان يۇقىرىقى قۇرلار مۇستەملىكىگە قارشى ھەرىكەتنىڭ ئەسلى قىلىشقا تېگىشلىك ئىشىنىڭ نېمە بولۇشى كېرەكلىكىنى چۈشەندۈرۈپلا قالماي، بۈگۈنكى دۇنيا ۋەزىيىتىدە مۇستەملىكىچىنىڭ قىرغىنچىلىقلىرىنى نوقۇل مەنپەئەتىگە كەلمىگەنلىكى ئۈچۈنلا ئاڭلىماسقا سېلىۋاتقان دۇنيا ئۈچۈن ھەققانىي سۆزنى، زۇلۇمغا قارشى ئورتاق سادانى ئاڭلىتىشنىڭ يولىنىڭ نېمە ئىكەنلىكىنى، دەۋاسىغا قۇلاق سېلىشقا مەجبۇر قېلىشنىڭ چارىسىنىڭ ئېغىزدا ئەمەس، دۈشمەنگە قارشى ھەممىنىڭ كۆزىگە كۆرسىتىپ تۇرۇپ زەربە بېرەلەيدىغان كۈچ بەرپا قىلىشتا ئىكەنلىكىنى ئاڭلىتىشقا تىرىشىدۇ.  ئەلۋەتتە، بۇ مۇئەييەنلەشتۈرۈشنى بىزدەك دەۋاسى خەلقئارادا يېتىم قېلىۋاتقاننى ئاز دەپ، زۇلۇمغا قارشى ياردەم چاقىرىقلىرىنىڭ ئاڭلىنىش مۇساپىسى تار دائىرىدىكى تەشۋىقات ۋاسىتىلىرىنىڭ خەۋەر ۋە ئانالىزلىرى ئارىسىدا دەۋرى قىلىشتىن ھالقىماس ھالغا كېلىپ قالغان، سىياسىي پائالىيەت دەپ ئاتاۋاتقان پائالىيەتلىرىنىڭ خاراكتېرى توي – تۆكۈن، نەزىر – چىراغ تۈسىگە كىرىپ قالغان، بۇ ئاز كەلگەندەك سىياسىي كۈن تەرتىپلىرى ئايدا بىردىن بېكىتلسىمۇ ئېشىپ قالغۇدەك بىر قاتار سۈنئىي بايراملار، ئاتالمىش ھالقىسىمان خاتىرە كۈن ۋە يىغىلىشلاردىن ئېشىنماس ھالغا كېلىپ قالغان، تۈگەل ئۆزىمىزنىڭ خەۋەرلىرىنى ئۆزىمىزگە تارقىتىپ، ئۆزىمىز يېزىپ يەنە ئۆزىمىز تارتىشىپ، يەنە ئۆزىمىز كاللىمىزدا چالا – بۇلا ھەل قىلىپ ئۆتۈپ كېتىشتىن باشقا تۇتامغا چىققۇدەك بىرەر سىياسىي ھەرىكەتلەر دولقۇنى بولمايۋاتقان، ئومۇمەن بىرى بىزگە تالاش - تارتىش قىلىشقۇدەك بىرەر كۈن تەرتىپنى يەم قىلىپ ئارىمىزغا ئاتمىسىلا ئاساسەن ۋەتەن ئىچىدىكى قىرغىنچىلىقنىڭ كەلمىشى ۋە تەقدىرىگە دائىر بىرەر ئەمەلىي ئىنقىلاب، ھەرىكەت ۋە ئۇرۇنۇشلارنىڭ شەپىسىدىنمۇ ئەسەر يوق بۇرۇقتۇم بىر ۋەزىيەتتە  كېتىۋاتقان «دەۋا» ئەھلى ئۈچۈن سىلكىتكۈدەك بىر مۇئەييەنلەشتۈرۈش دېيىشكە بولىدۇ. ئەجەبا، بۇ تەرزدىكى ئەقەللىي بىر جەڭ خۇلاسىسىنى بىزنىڭ كۆرۈپ يېتىشىمىز، دۇنيانىڭ كۈن تەرتىپىنى مەشغۇل قىلىۋاتقان ئۇرۇش سادالىرى يامراۋاتقان بۇ مەزگىللەردە ئەجەبا ئۆزگە ئەل ۋە مىللەتلەر ئارىسىدا يۈز بەرگەن ۋە بېرىۋاتقان سىياسىي ئۆزگىرىشلەردىن سىلكىنىشىمىزگە سىگنال قىلىپ چېلىشىمىز كېرەك ئەمەسمىدى؟\n\nئەسلىدە غەززە ۋە ئىسرائىلىيە ئارىسىدىكى بۇ توقۇنۇشتىن دەرس چىقىرىش نۆۋىتى يەر يۈزىدە ئەڭ ئاۋۋال بىزگە تېگىشلىك بولۇشى كېرەك ئىدى. بولۇپمۇ بۇ توقۇنۇشنىڭ يىللار داۋامىدىكى قىزىق نۇقتىلىق خەۋەر تۈسىدە كۆرۈپ ئۆتۈپ كېتىدىغان ھالىتىدىن، دۇنيا مىقياسىدا يەتتە ئىقلىمنى ئۆرە - تۆپە قىلىۋەتكۈدەك كۆڭۈل بۆلۈش ئوبيېكتىغا ئايلىنالىشىنىڭ سەۋەبنىڭ نېمە ئىكەنلىكىگە يېقىندىن دىققەت قىلىشىمىز، نېمە ئۈچۈن ئوخشاش مۇستەملىكە تارىخىمىز بار تۇرۇپ دۇنيانىڭ كۈن تەرتىپىدە بىزلەر ئۇنتۇلۇشقا، قىسمەتداش خەلقلەرنىڭ بولسا دۇنيانىڭ دىققىتىگە قايتىدىن چۈشۈشكە باشلىغانلىقىنىڭ سەۋەب – ھېكمەتلىرىنى چۈشىنىشكە تىرىشساق بولاتتى. مەۋجۇتلۇق كىرىزىسى ياشاۋاتقان غەززە خەلقى ئۈچۈن قەسسام بېرگادىسىنىڭ شەكىللىنىشى ۋە ھەرىكەتكە ئۆتۈشىنىڭ بۈگۈنكى ئەھمىيىتى ۋە رولىنى ئانالىز قىلىشقا تىرىشساق بولاتتى. شۇنىڭدەك ھاماستىن ئىبارەت مۇستەقىللىق ئىدېئولوگىيەسى بىلەن ئوتتۇرىغا چىققان بىر تەشكىلاتنىڭ ئەسكىرىي قانىتى ئېلىپ بارغان ھەربىي ھۇجۇمنى دۈشمىنى ۋە تەرەپدارلىرى «تېررورلۇق»، «ئۇرۇش جىنايىتى»، «قانخورلۇق» قاتارلىق تۆھمەتلەر بىلەن ئەيىبلەۋاتقان بىر ۋاقىتتا، مەزكۇر تەشكىلاتنىڭ سىياسىي قانات مەسئۇلى بولغان خالىد مەشئەلنىڭ چىقىپ دۇنيا خەلقىگە ئۆزىنىڭ مەزكۇر مۇستەملىكىچىلىككە قارشى ھەرىكەتنى مۇۋەپپەقىيەتلىك ئېلىپ بارغان جەڭگىۋار قېرىنداشلىرىدىن پەخىرلىنىدىغانلىقىنى ئېيتالايدىغان سىياسىي بىرلىك، پۈتۈنلۈك ۋە ماسلىشىشچانلىقنى ھاسىل قىلىشىنىڭ قانداق مۇمكىن بولالىغانلىقىغا قىزىقساق بولاتتى. يەنى ھاپىلا - شاپىلا تەرەپدارلىق قاينىمىغا چۆمۈپ كەتمەستىن ئىشنىڭ كۆرۈنۈش قىسمىغىلا ئەمەس، مەسىلىنىڭ ئارقا پەردىسىگە، ئېكران يۈزىگە ئەمەس، سىستېما ئارقىسىدا ئىشلەنگەن كودلارغا نەزەر ئاغدۇرۇپ ئۆزىمىزنىڭ سىياسىي كۈرەشلىرىگە قارىتا پايدىلىنىش ئۈچۈن دەرس چىقىرىشقا ئۇرۇنساق بولاتتى. ئەمما ئىش ھەرقاچان بىزدە مودا بولغىنىدەك «كۆتىدە ئىشتىنى يوق، ئىسمى مارجان بۈۋى» تەمسىلىدىكىگە ئوخشاش چوڭ – چوڭ دۆلەتلەرنىڭ باياناتچىلىرى بىلەن بەسلىشىۋاتقانلار قاتارىدا تەرەپ – تەرەپتىن مۇستەملىكىچىنىڭ چاپىنىنى كۆتۈرۈشكە ياتىدىغان، ئۇنىڭ پىروپاگانداچىلىقىغا ياتىدىغان بايانات يېزىشلار، خەۋەر – ئوبزورلار ئاڭقاۋلارچە بەس - بەستە ئېلان قىلىنىپ ئولتۇردى. ئەسلىدە ھالىمىزغا باققان ئاساستا ھەد – ھۇدۇدىمىزنى بىلسەك، ۋەزىيەتنى توغرا ئوقۇشىمىزغا ياردىمى بولىدىغان بىر قىسىم سىياسىي ئەقىلدارلىرىمىزنىڭ سوغۇققان ۋە تەمكىنلىك بىلەن سۆزلىگەن لېكسىيە ۋە يازمىلار، چوڭ سىياسىي شاھماتلاردا بۇ ئۇرۇشنىڭ غەلىبە ۋە مەغلۇبىيەت ئارىسىدىكى تەقدىرى ھەققىدە ئېلىپ بېرىلغان ھەرقايسى دۆلەتلەرنىڭ نوپۇزلۇق سىياسىي ئانالىزلىرىنى دىققەتكە ئالساق، بۇ ئەلۋەتتە دەۋايىمىز ئۈچۈن كاللا قاتۇرۇش كېرەك بولغان نۇقتىلاردا يېتەكلىگۈچى رولىنى ئۆتەلىشى مۇمكىن ئىدى. بۇنى چۆرىدىگەن ھالدا ئۆزىمىزگىمۇ بۇ ئۇرۇشتىن تېگىشلىك ئىجابىي دەرس چىقىرىپ كېيىنكى قەدەملەردە ئۆزىمىزنىڭ ۋەزىيىتىگە پايدىلىنىشقا بولىدىغان تەرەپلەردە ئىشلىتىش ئىمكانىيەتلىرىنى ھازىرلاشقا باش قاتۇرىدىغان سەگەكلىكنى قولغا كەلتۈرەلىشىمىز مۇمكىن ئىدى. بىراق، ئىش ئاتام ئېيتقان بايىقى پەدىسىدە كۈتكەندەك بولمىدى. ئەكسىچە ھايۋاناتلار باغچىسىدىكى قەپەزلەرنىڭ بىر كۇنۇپكىدا ئىشىكنى ئېچىۋەتكەندىكى كۆرۈنۈش كەبى تەرەپ – تەرەپلەردىن قاۋاش، سايراش ۋە ئىدىيە تېڭىشلار باشلىنىپ كەتتى. پىپەن قىلىش ۋەزىپىسى تاپشۇرۇپ ئېلىنغاندا بۇلۇڭ - بۇلۇڭدىن ھاماسنى پىپەن قىلىش كومپانىيەلىرى، ئاتالمىش مىللىي مەنپەئەت ئۈچۈن ئىسرائىلىيە تەرىپىنى تۇتۇش كېرەكلىك تەشەببۇسلىرى ئەتراپنى قاپلىدى. بۇنىڭ بىلەنلا بولدى قىلماي مەسىلىگە ئوخشىمىغان پىكىردە بولغۇچىلارغا قارىتا مەزكۇر ئۇرۇش خۇسۇسىدا ھېچنىمە دېمەسلىك، سۈكۈت قىلىش، مۇنداقچە ئېيتقاندا، ئەقەللىي مۇئ‍مىنلىك خاراكتېر بويىچە ئۆزىنىڭ ھەق دەپ قارىغان تەرىپى ئاساسىدا شەخس سۈپىتىدە زۇلۇمغا قارشى كۈرەش مەركەزلىك پىكىر قىلىشقىمۇ چىدالماي كېتىشلەر يۈز بەردى. سوغۇققانلىقىنى ساقلاش پايدا قىلمايدىغان بۇنداق ناخۇش ۋەزىيەتتە يۇقىرىقىدەك بىنورمال تەرەپپاز قۇتۇپنىڭ قارشىسىدىكىلەرمۇ مەيداننى بوش قويمىدى.\n\nئەسلىدە بۇ ئۇرۇشنىڭ دۇنيادا كۆرسىتىۋاتقان تەسىرى بۈگۈنكى غەلىبىسىگە ئېرىشمەستىلا بىزگە ئاللىبۇرۇن كۆپ نەرسىلەرنى ھېس قىلدۇرۇپ بولۇشى كېرەك ئىدى. غەززىدەك ئۈستى ئ‍وچۇق تۈرمىگە ئايلانغان، سىرتماقلار چەمبىرىكىگە ئېلىنغان بىر يۇرتتا بۇنداق بىر سىستېمىلىق ئۇرۇشنىڭ مەيدانغا كېلەلىشى، ئاسارەت تارىخى بويىچە ئىزچىل تاياقنى يېگۈچى بولۇشتىن، مۇش ئاتقۇچى پوزىتسىيەگە قانداق قىلىپ ئۆتەلىگەنلىكى، تاشقى ياردەم ئالدى دېگەندىمۇ، جاننى تىكىدىغان، سەۋرچانلىق بىلەن دۈشمەنگە قارشى ھەربىي چېنىقىش، تەلىم – تەربىيە ۋە مەشىقلەردە مۇنتىزىم ئارمىيە سەۋىيەسىگە قانداق كېلەلىدى، بۇنى ئەمەلگە ئاشۇرغان روھ قەيەردىن كەلدى، دۈشمىنىنىڭ ئۆزىدىن نەچچە ھەسسە كۈچلۈك بولۇش پوتېنسىيالى بارلىقىنى نەزەرگە ئېلىپ تۇرۇپ ھۇجۇمغا ئۆتۈشى، مۇستەملىكە ئاستىدا جان ساقلىغۇچى ئەمەس، بەلكى مۇستەملىكىچىسى بىلەن ئۇرۇش ۋەزىيىتىدە ئىكەنلىكىنى قايتىدىن كۈچكە ئىگە قىلدۇرۇش يولىدا بەدەل تۆلەش، دۇنياغا جاكارلىغۇچى ۋەزىيىتىگە كېلىش قارارىغا قانداق قىلىپ كېلەلىدى، دېگەنلەر بىزنى قىزىقتۇرۇشى كېرەك ئىدى.  ئەلۋەتتە، بۇنداق بىر قىزىقىشنىڭ جاۋابقا ئېرىشىشى قانداقتۇر ئەنسىرەلگىنىنىڭ ئەكسىچە، بۇنداق بىر سوراقلاش ۋە ئويلىنىشلار يەتتە يىلغا سوزۇلغان شىددەتلىك قىرغىنچىلىق ئالدىدا قىلىپ يۈرگەن ئاۋارىگەرلىكلىرىمىزنى دەۋا دەپ ئاتاپ يۈرۈشتىن نومۇس قىلىشىمىز كېرەكلىكىنى بىزگە ھېس قىلدۇرۇشى كۈچلۈك ئېھتىماللىق ئىدى. دېمىسىمۇ، يەتتە يىللىق بۇ مۇساپىدە مىليونلاپ خەلقىمىزنىڭ زىيان تارتىشى بەدىلىگە ئازغىنە مەلھەم بولسىمۇ يارام بولغىدەك بىرەر چامدام ئالغا ئىلگىرىلەشكە ياتىدىغان ئىشلارنى تېخى قىلىپ بولالمىغانلىقىمىزنى ئاڭقىرىپ يېتىشىمىزگە ياردىمى بولۇشى ئېنىق ئىدى. نەتىجىدە ئەقلىي سوراقلاش، ئۆزىمىزدە كۆرۈپ يېتەلمىگەننى باشقا قىسمەتداش ۋە تەقدىرداش توپلۇملارنىڭ ئەمەلىيىتىدىن، بېشىغا كەلگەن ۋە كېلىۋاتقانلىرىدىن دەرس چىقىرىپ ئۆز ۋەزىيىتىمىزگە قارىتا ئەينەك تۇتۇشىمىز، شۇنچە يىللار ئاۋارە بولۇشلىرىمىزنىڭ، نامايىش ۋە ئاللا توۋىلىرىمىزنىڭ دۇنيا خەلقىنىڭ پۈتۈك قۇلاقلىرىنى ئېچىشتا، بىزنى پەپىلەشتىن باشقىغا يارىمىغان سىياسەت دۇنياسىنىڭ ئاڭلىماسقا سېلىۋالغانلىرىنى دىققەت بىلەن ئاڭلاشقا مەجبۇر قىلىشتا خاماسنىڭ ئاتقان بىر پاي ئوقىنىڭ ئاۋازىچىلىك كۈچى بولمىغانلىقىدىن قاتتىق چۆچۈشىمىز، ئەسلىدە دەۋايىمىزنى دۇنيا خەلقى ھەقىقىي مەنىدە ئاڭلىسا، دۇنيانىڭ سىياسىي كۈن تەرتىپىدىن ھەقىقىي مەنىدە ئورۇن ئالسا، يەر جاھان قانداق لەرزىگە كېلىدىغانلىقىنى كۆرۈپ يېتىشمىز كېرەك بولاتتى. ئەمما بۇنداق بىر چۈشەنچىگە كېلىش ئۇياقتا تۇرسۇن، ئورتادا پەيدا بولغان سۈنئىي تالاش – تارتىشلار سايىسىدە يېقىنمۇ يولىمىدۇق. ئاداققىي باھانىمىز يەنە شۇ قېلىپلىشىپ كەتكەن باھانىلىق سۆزلەر، «ب د ت» دىكى نومۇر سانىنى پايدىمىزغا ئۆرۈش ئۈچۈن تەرەپ تۇتۇشىمىز لازىملىقى، ئىسلام دۇنياسىنىڭ دەۋايىمىزغا خىيانەت قىلغانلىقى، بىر ئاماللارنى قىلىپ بىزنى قوللايدىغانلارنىڭ مەنپەئەتى ئۈچۈن خۇشامەت قىلىپمۇ بولسا «ب د ت» ئاتلىق «مەھدى»نى خىتايغا قارشى زۇۋانغا كەلتۈرۈشكە تىرىشىشىمىز كېرەكلىكى قاتارلىق پەلىپەتىش سىياسەتۋازلىقتىن باشقىسى بولمىدى. قەغەز يولۋاس ئورنىدا كۆرۈلۈۋاتقان سىياسىي نوپۇزنى ئورماننى تىترىتەلەيدىغان شىر مىسالى ھەممە جىددىي ئېلىشقا مەجبۇر قالىدىغان ئەمەلىي كۈچكە تايانغان نوپۇزغا ئايلاندۇرۇش ھەربىي كۈچ شەكىللەنمىگەن ئەھۋالدا ئوينىلىۋاتقان سىياسىي ئويۇنلارنىڭ ئالدىراپ بىزنىڭ مەنپەئەتىمىزگە، خىتاينىڭ زىيىنىغا بۇرىلىپ قالمايدىغانلىقى تونۇپ يېتىلمىدى. ب د ت دا بىزنىڭ مەنپەئەتىمىزگە قارىتا قوللاش سانى ئاشقان خىتاي تەرەپدارلىرىنى بېسىپ چۈشكەن تەقدىردىمۇ خۇددى ئىسرائىلىيە ئامېرىكا ھامىيلىقىدا ۋىتو ئىمتىيازىدىن پايدىلىنىپ يىللاردىن كۈچى ئاجىز ۋاقىتتىكى پەلەستىننى يالغۇز قالدۇرۇپ زۇلۇم تونېلىغا تاشلاپ قويغىنىدەك، خىتاينىڭمۇ ۋىتو ھەققىنى قوللىشى تەبىئ‍ىي ئىكەنلىكى، ھەربىي كۈچ بىرلەشكەن سىياسىي نوپۇز بولمىسا، خۇشامەت شەكلىدىكى يانتاياقچىلىقنىڭ بىز ئۈچۈن پايدىسىدىن زىيىنى كۆپ بولىدىغانلىقى ھېچ دىققەتكە ئېلىنمىدى. قىسقىسى، سىياسىي قاتماللىقتا چىڭ تۇرۇشلار نەتىجىسىدە ئاخىرىغا بېرىپ زىيان يەنە ئۆز توپلىمىمىزغا بولدى. بىزنىڭ ھالىمىز يەنە شۇ ھال پېتى كېتىۋەردى. خۇلاسە قىلغاندا، كىشىلىك ھوقۇق مەسىلىسى سىزىقىدىن ئۇيغۇر دەۋاسى قىلىۋاتقانلارنىڭمۇ، بىر قىسىم مۇستەقىلچىلىق سىزىقىدىكىلەرنىڭمۇ ئورتاقلىشالىغان سەزگۈرلۈك قىلىدىغان يەردە جايلاپ قىلالماسلىق، مەسىلىنىڭ دىققەت قىلىشقا تېگىشلىك تەرەپلىرىدىن ئەگىپ ئۆتۈش، بۇرنىنىڭ ئۇچىنى كۆرۈش تىپىدىكى تۇتۇملىرى سايىسىدە ئەسلى ئېلىشقا تېگىشلىك پايدىدىن، ئۈنۈمدىن ۋە تۇتۇشقا تېگىشلىك پۇرسەتلەر ھەققىدە ئىزدىنىشتىن توسۇشتىن باشقا بولمىدى. يۈز بېرىۋاتقان ئۇرۇشتىن قانداق دەرس چىقىرىشنىڭ، قانداق ئۇسۇلدا كۆزىتىشنىڭ ۋە قانداق پوزىتسىيەدە تۇرۇشنىڭ ئاقىلانە بولىدىغانلىقى خۇسۇسىدا سۆزلىگەنلەرنىڭ، يازغانلارنىڭ، پىكىر بەرگەنلەرنىڭ ئاۋازى ئېغىزدىكى ھور مۇئامىلىسىگە ئۇچراش ۋەزىيىتىدە قېلىۋەردى.\n\n### 7\nئۆتكۈزگەن بۇ يەتتە يىلىمىز ھەقىقەتەن ئاز ۋاقىت ئەمەس. ھەم بۇ يىللارنى ئۆتكۈزۈش ئۇنچە ئاسانغىمۇ توختىمىدى. شۇنىڭ بىلەن بىر ۋاقىتتا بۇ يەتتە يىل مابەينىدە نۇرغۇن تەجرىبىلەرنى باشتىن كەچۈردۇق. نۇرغۇن ئىسسىق – سوغۇقلارنى ئۆتكۈزدۇق. ۋەتەندە بولسا، بىر قەرنە يېپىلىپ يېڭى بىر قەرنە ئىچىلغان تەرىقىدە غايەت زور ئۆزگىرىشلەر يۈز بەردى. 21 – ئەسىرنىڭ مۇقەددىمىسىگە قەدەم باسار - باسمايلا قىرغىنچىلىقنىڭ دەھشىتىنى باشتىن كەچۈرۈشكە مەجبۇر قالدۇق. تۈرمە – لاگېرلار سىستېمىلىق قىرغىنچىلىقنىڭ، قۇللۇق ۋە زورلۇق - زومبۇلۇقلارنىڭ ماكانىغا ئايلانغان بولسا، لاگېر سىرتى زامانىۋى تېخنىكىلار ياردىمىدە چەكتىن ئاشقان كونتروللۇق ۋە سىستېمىلىق ئاسسىمىلياتسىيەنى شىددەت بىلەن باشتىن كەچۈردى. بىز بولساق، يۈز بېرىۋاتقانلارنى ھەزىم قىلالىشىمىز تەس بولۇۋاتقىنىغا قارىماي سۈكۈتنى ھەر قاچاندىكىدىن كۆلەملىك ھالدا بۇزۇپ تىنچ ھەرىكەت كاتېگورىيەسىدە قىلغىلى بولىدىغان ھەممە ئۇرۇنۇشنى قىلىپ كۆرگەن بولدۇق. بۇ جەرياندا قىلغان – ئەتكەنلىرىمىزنى ئاز – تولا تىلغا ئالىدىغان بولساق، بىز قىلمىغان زور كۆلەملىك نامايىشلار، مىتوچىلىقلار ۋە باشقا خەشتەكچىلىكلەر، ئەرز يېزىشلار، ۋىدىيولۇق گۇۋاھلىقلار، خەۋەر ۋە تېلېۋىزىيە سۆھبەتلىرى، ئىمزا توپلاشلار، ئائىلە ئىزدىرىكى قىلىشلار، خىتاينى سوتقا بېرىشلەر، ھەتتا خىتاي كونسۇلى ئالدىغا چىقىپ قاچا – قۇچا تاراڭشىتىشلارغىچە بىر تالاي جىسمانىي، ئىقتىسادىي ۋە مەنىۋى ئەمگەك كۈچلىرىنى، زېھنىي كۈچنى سەرپ قىلغان بولدۇق. بەزىسى بىزگە پايدىلىق، بەزىسى زىيانلىق، بەزىسى ئ‍ويۇن، بەزىسى چارىسىزلىك، بەزىسى كالامپايلىق، بەزىسى قاملاشمىغان، بەزىسى قولاشمىغان دېگەندەك ھەر تۈرلۈك قېلىپقا سېلىشقا بولىدىغان بىر قاتار ھەرىكەتلەر تۇشمۇتۇشتىن ئېلىپ بېرىلدى. شۇنىڭ بىلەن بىر ۋاقىتتا كۆپىنچە ھەرىكەتلەرنىڭ كەلتۈرگەن ئۈنۈمى ماركىسى چوڭ ياكى كىچىك ھەر تۈرلۈك ئاخبارات ئورۇنلىرىنىڭ خەۋەر ماتېرىيالى بولۇشتىن، «قىلغان ئىشىمىز خەۋەرگە چىقىپتۇ»، تەسەللىيسىنىڭ ئۇ تەرىپىگە ھالقىپ كەتمىدى. يەنى ھەرىكەتلەرنىڭ ئومۇمەن كەلتۈرگەن نەتىجىسى ھەرقايسى دۆلەتلەردىكى ئاخبارات خىزمەتچىلىرىگە خەۋەر ماتېرىيالى بولۇپ بېرىشتىن باشقا ئالاھىدە ئۈنۈم ھاسىل قىلالمىغانلىقى بۈگۈنكى ھالىتىمىزدىن كۆرۈنۈپ تۇرىدۇ. مۇساپىرلىقنىڭ ئۇزۇنغا سوزۇلۇشى، ۋەتەندىن يىراق سەرسانە ياشام ۋە قولىدىن ھېچبىر ئىش كەلمەسلىك تۇيغۇسىنىڭ ئارتىپ مېڭىشىدەك چارىسىزلىك ۋەھىمىسى باش كۆتۈرگەندە، بارغانچە ھەممە ئۇرۇنۇش مەنىسىزدەك بىلىنىشكە، ۋەتەن ئىچى خاتىرىمىزدىن سۇسلاپ ئۆزىمىز ھەققىدىكى پائالىيەتلىرىمىز ئۆزىمىزنى ئاۋۇندۇرۇش مەۋسۇملىرىغا ئايلىنىشقا باشلىدى. ۋەتەن سىرتىدىكى ئۆزئارا ئىچكى تارتىشىشلارمۇ بارغانچە خۇشياقماس ھالغا بېرىپ قالدى. توغرىسى، ئۆزىمىزنىڭ ھالىمىزدىن ئەڭ ئاۋۋال ئۆزىمىز ئۈمىدسىزلىككە پېتىشتەك بىر خامۇشلۇق كەيپىيات بېسىۋاتقان بىر مەزگىلدە بىز بىلەن تەقدىرداش، قىسمەتداش غەززە خەلقىنىڭ شىجائەتلىك ئوغلانلىرى بولمىش قەسسام قوشۇنىنىڭ دۇنيانى ئۆرە – تۆپە قىلىش تۈسىدىكى خەۋىرى پارتلىدى. ئەگەر بىز سوغۇققانلىق بىلەن قىرغىنچىلىقنى باشتىن كەچۈرۈۋاتقان بۇ خەلقنىڭ، ھېچ خىيالىمىزغا كېلىپمۇ قالمايدىغان ھەربىي ھەرىكىتىنى ۋە تەسىرىنى ئويلىغىنىمىزدا، بۇ بىزگە ئىشغال ئاستىدا قىرغىنچىلىق تارتىۋاتقان بىر خەلقنىڭ ئەسلى قىلىدىغان ئىشىنىڭ قانداق بولۇشى كېرەكلىكىنى ئېسىمىزگە سېلىشى،  «سېنى بۇ تۇپراقتىن تامامەن سۈپۈرۈپ تاشلايمەن» دەۋاتقان بىر مۇستەملىكىچىگە قارشى جاۋاب قايتۇرۇشنىڭ قانداق تەييارلىق، قانداق سىياسىي نوپۇز ۋە ھەرىكەت زەنجىرى شەكىللەندۈرگەندە ئېتىبارغا ئەرزىيدىغان ھالغا كېلىدىغانلىقىمىز قاتارلىق خۇسۇسلاردا بىزگە ئەينەكلىك رولىنى ئۆتۈشى كېرەك ئىدى. بۇنداق بىر ھەرىكەتچان ۋەزىيەت بىزنى جىم ئولتۇرغۇزماسلىقى، بىزنى «يەتتە يىلدىن بېرى نېمىشقا ماۋۇ - ماۋۇ جەەھەتلەردە ئىشنى چالا قىلىپ قويغاندىمىز»، دېگۈزەلىشى، نەتىجىدە سىياسەتچىلەرمۇ ھەربىي كۈچسىز نوقۇل ئۈستەلدە توپلىشىپ مۇستەقىللىقنى چۈشەكەشتىن ئۇيقۇسىنى ئېچىپ، ئىت يىلدىن ئېشەك يىلىغىچە يىغىن ئېچىپ، رەسىم چۈشۈپ، بايرام تەبرىكلەپ ئۆتۈۋېرىشنىڭ، توغرىسى «ئەسكىرىي قۇرۇلمىسىز تىكلەنگەن سىياسىي نوپۇز»نىڭ ۋاقتى كەلسە پوققا پايدىسى يوقلۇقىنى تونۇپ يېتىشى كېرەك ئىدى. خەلققە باشچىلىق قىلىپ بۇ كۈنگە كېلىشتە نېمىلەرنى كەتكۈزۈپ قويغانلىقى ئۈستىدە ئويلىنىشى لازىم ئىدى. بۇنىڭ ئ‍ورنىغا قەسسام قوشۇنى ئاتقان ئوقنىڭ ئاۋازى خەۋەر قاناللىرىنى مەشغۇل قىلىشىغا ئۈلگۈرمەيلا بىردىنلا تەرەپ - تەرەپتىن ئىسرائىلپەرەسلىك، ئىسرائىلىيە ھېسداشچىلىقى كۆپەيدى. ئىرقىي قىرغىنچىلىقنى باشتىن كەچۈرۈۋاتقانلار بولۇش سۈپىتىمىز بىلەن ئەقەللىي تەقدىردە ھەممە بىردەك «ئەسلىدە دەۋانى ئاڭلىتىش ئۈچۈن مۇنداق ھەرىكەتكە تىرىشچانلىق كۆرسىتىش كېرەككەن»، دەيدىغان يەكۈن ئۈستىدە بىرلىككە كېلىپ قېلىشىنى خالىمايدىغان قانداقتۇر كۆرۈنمەس بىر قارا سايە ئىجتىمائىي تور ۋاسىتىلىرىدە بوراندەكلا ئېسىشقا باشلىدى. ھەممە تەڭ ھەرىكەتكە ئۆتۈشى ئۈچۈن كۇنۇپكىسى بېىسلغان ئاپاراتتەك تەرەپ – تەرەپتىن ئىشغالچىغا ھېسداشلىق قىلىش، قىرغىنچىلىقنى ياشاۋاتقان خەلقنىڭ قوزغىغان ھەربىي ھەرىكىتىنى ئەيىبلەش تۈرىدىكى تەشۋىقاتلار يامراپ چۈشتى. ھالبۇكى، بىز ھەق – ناھەق تۇتۇمىنى چۆرۈپ تاشلاپ، ئادالەت ۋە زۇلۇم تارازىسىنى چۆرۈۋېتىپ پايدا – مەنپەئەت قاينىمىغا شۇڭغۇپ ئىككى تەرەپكە بۆلۈنۈۋاتقان بۇ مەزگىلدە دۇنيادىمۇ بۇ ئۇرۇش خۇسۇسىدا ئىككى خىل تەرەپدارلىق شەكىللىنىۋاتقان ئىدى. نەتىجىدە پايدىنى يەنىلا غەززە ئالغان بولدى. چۈنكى، غەززە دۇنيا تەرىپىدىن ئۇنتۇلۇش خەۋپى كاتېگورىيەسىدىن پۈتۈنلەي چىقىپ كەتكەن بولسا، پەلەستىننىڭ 70 نەچچە يىللىق ئاسارەت تارىخى دۇنيادىكى پۈتكۈل قاناللاردا، تەشۋىقات ۋاسىتىلىرىدە ئۆز تىللىرىدا قايتىدىن ئەسلىنىپ چىقتى. ھەر دۆلەتنىڭ ئېكران – قاناللىرىدا شۇ ئەلنىڭ ئاكادېمىكلىرى، سىياسەتشۇناسلىرى، تارىخچىلىرى بولۇپ مەسىلىنى قايتىدىن كۆشىدى، خەلقىنى پەلەستىننىڭ ئاسارەت تارىخىنىڭ قايسى باسقۇچتىن بۈگۈنكى پارتلاش نۇقتىسىغا كەلگەنلىكى خۇسۇسىدا تونۇشقا ئىگە قىلىش دولقۇنى كۈچەيدى. ئىسرائىلىيەنىڭ كەچمىش ۋە بۈگۈنىگە قەدەر ئېلىپ بارغان قىرغىنچىلىقلىرىنى ئەتراپلىق شەكىلدە تونۇشتۇرۇشلا قانات يايدى. ئەڭ تەسىر ياراتقىنى شۇ بولدىكى، يۈز ئەسەر يېزىپ ئېلان قىلىپمۇ ئىسرائىلىيەدەك زېيونىزم فاشىست ئىدېئولوگىيەسى ئۈستىگە قۇرۇلغان، قانخورلۇق ۋە زۇلۇم ئۈستىگە قۇرۇلغان بىر تېررور دۆلىتىنىڭ مۇستەملىكىچىلىك ھەرىكەت مېتودىنى ئاڭلىتىپ چۈشەندۈرۈپ بولغىلى بولمايدىغان بىر مۇرەككەپ ۋەزىيەتتە يەھۇدىيلىق تونىغا ئورنىۋالغان زېيونىزم فاشىزمى ئۆزىنى ئۆزى دۇنياغا پاش قىلىپ چۈشتى. تېررورنى باھانە قىلىپ كېڭەيمىچىلىك ئۇسۇلىنى قايسى خىلدىكى باندىت ۋە قاراقچىلارنىڭ ئۇسۇلىدا ئېلىپ بارماقچى بولغانلىقىنى، گېزى كەلگەندە دۇنيانىڭ كۆز ئالدىدا نە خەلقئارا قانۇنغا، نە ئۇرۇش ئەخلاقىغا، نە ئۇرۇشنىڭ قانۇن – قائىدىلىرىگە پىسەنت قىلىپ قويماستىن پۈتكۈل ئىنسانىي ۋە ئادىمىي قىممەت قاراشلارنى چەيلىگەن ھالدا ئەڭ پەسكەش ئۇسۇلنى قوللىنىۋېرىدىغانلىقىنى ئەمەلىيىتى بىلەن كۆرسىتىپ بەردى.\n\nنەتىجىدە مەزكۇر ئۇرۇشتىن چىقىدىغان خۇلاسە پەلەستىننىڭ ھەققانىي دەۋاسىنىڭ بۇندىن كېيىنكى تەقدىرىنىڭ بۇندىن بۇرۇنقى تەقدىرىگە ئەسلا ئوخشىمايدىغان يۆنىلىشكە، دىنامىك بىر دەۋرگە كىرىپ كېلىدىغانلىقىنى مۇئەييەنلەشتۈرۈپ بەردى. دۇنيا دەسلەپ يەتتىنچى ئۆكتەبىردىكى ئادەم بۇلاش ھەرىكىتىدە ئىككىگە بۆلۈنگەن بولسا، ئىسرائىلىيەنىڭ يەتتىنچى  ئۆكتەبىردىن ئاۋۋالقى ئۇنتۇلغان قىرغىنچىلىقلىرىنىڭ دەھشىتىنى دەلىللەيدىغان قەبىھ ئۇرۇش جىنايەتلىرىنى تارتىشىدىغان بولدى. يەتتىنچى ئۆكتەبىردىن كېيىن تەكرارلانغان قىرغىنچىلىقلار دەسلەپكى بۆلۈنۈشنىڭ نىسبىتىنىڭ پەلەستىن تەرەپنىڭ پايدىسىغا ئېغىشىغا زور دەرىجىدە تەسىر كۆرسەتتى. بىز بولساق، زۇلۇمنىڭ نېمىلىكىنى، مۇستەملىكىچلىكنىڭ نېمىدىن دېرەك بېرىدىغانلىقىنى، قىرغىنچىلىقنىڭ قانداق بولىدىغانلىقىنى باشتىن كەچۈرۈۋاتقان مىللەت تۇرۇپ ھەق ۋە ناھەقچىلىقتە نومۇس قىلماي بۆلۈنەلىدۇق. ئارىمىزدىن خىتاي مۇستەملىكىچىسىنىڭ رىياسەتچىلىكىدە يېزىلغان تارىخى بويىچە جۆيلىگەنلەرگە قارشى تۇرغاندەك كۆرۈنىدىغان، ئەمما غەززە خەلقىنىڭ تارىخىنى بۇرمىلاپ قەتلىئامنى يوللۇققا چىقىرىشقا ئۇرۇنىدىغانلارنىڭ تەشۋىقاتچىلىقىنى قىلىشتىن ھايا قىلمايدىغان شەرەپسىز زىيالىيلار، نومۇسسىز ئاخباراتچىلار، چاكىنا سىياسەتچىلەر چىقالىدى. ئۆزىنىڭ مۇستەقىللىق ئىدىيەسىگە زىت ئىدىيەلەرنى غەززە خەلقىنىڭ سىياسىي ئىرادىسىگە قارشى تەشۋىق قىلىشتىن يۈزى چىمىلدىمايدىغان تىپلار پەيدا بولالىدى. يەنى نوقۇل ئىسرائىلىيە تەرەپدارلىقىنى كۈچەيتىش ئۈچۈنلا ھەقىقەتلىرىدىن ۋاز كېچەلەيدىغان، ھەقنى سۆزلەش ماقامىدا تۇرغىنىغا قارىماي مەنپەئەتپەرەسلەر بىلەن بىر سەپتە كۆرۈنۈش ئۈچۈنلا زالىمغا يانتاياقلىق قىلىشنى ئار بىلمەيدىغان، ھەتتا ئىسرائ‍ىلىيەپەرەس ئىنسان ھەقلىرى ياردەم قۇرۇلۇشلىرىدىن ماددىي ياردەملەرنى ئېلىۋاتقانلىقى ئۈچۈن ھەق سۆزلىيەلمەيدىغانلىقىنى، كۆپچىلىكنىڭمۇ ئىسرائىلىيە توغرىسىدا تىلنى يىغىش لازىملىقى خۇسۇسىدا ئاشكارا ۋىدىيو ئېلان قىلىشتىن تەپتارتمايدىغان ۋىجدانسىز تائىپىلەرمۇ ئوتتۇرىغا چىقتى. مانا بۇ خىل ھادىسىنىڭ كېلىپ چىقىشىغا، بولۇپمۇ ھەققانىيلىق بىلەن مەنپەئەت ئارىسىدا ھېچبىر مۇۋازىنەت قۇرماستىن، سەزگۈر سىياسىي ئەقىل بىلەن ھەر ئىككىسىنى زىيانغا ئۇچراتمايدىغان يول ئىزدەشتە سەمىمىي بولماستىن توختاۋسىز رەۋىشتە مىللەتنى خالتا كوچىغا سۆرەشنى، قەدەمدە بىر مىللەتنىڭ قىممەت قاراشلىرىغا قارشى مۇقام توۋلاپ زورىغا ماجىرا يارىتىشنى، ئۇلارنىڭ ئەقىدىۋى پرىنسىپلىرى، ئەخلاقىي ئۆلچەم – مىزانلىرى بىلەن ھەپىلىشىپ ئەتەي ماجىرا يارىتىپ توپلۇمنى ھەقىقىي ئويغىنىش سىگناللىرىدىن دىققەتنى بۇرۇۋېتىشنى ۋەزىپە قىلغان بۇ خىل تائىپىلەرنىڭ سىياسىي مەنسۇبىيىتىگە قارايدىغان بولساق، كۆپ سانلىقىنىڭ سىياسىي يۆنىلىشىنىڭ شەرقىي تۈركىستان مۇستەقىللىقى مەسىلىسىنى مەركەز قىلىپ ھەرىكەت قىلىدىغان قوشۇن بولماستىن،ئاتالمىش «كىشىلىك ھوقۇق»، «ئىنسان ھەقلىرى» ھىمايىچىلىقىنى شوئار قىلغان ئورگان ۋە مۇئەسسەسەلەر ئەپ چۆرىسىدە پائالىيەت قىلىدىغان تائىپىلەر ۋە شۇنداق تائىپىلەر بىلەن ئ‍ىتتىپاقداش، زېھنىيەتداش تىپلار ئىكەنلىكى كۆزگە چېلىقىدۇ.\n\n### خاتىمە\nقىبلىسى مەككىدىكى كەئبە بولغان كىشى ئېزىپ - تېزىپ قۇم شەھرىگە ھەج قېلىشقا بېرىپ قالمايدۇ. يەكشەنبىدە چېركاۋدا ئىستىقامەت قىلغۇچىمۇ ئېزىپ - تېزىپ ئىبادەت ئۈچۈن مەسچىتكە بارمايدۇ. ئەگەر مۇسۇلمانلار جامائەسىگە مەنسۇپ بىر كىشى قىبلىسىنى ئالماشتۇرۇپ قويسا، خىرىستىيان مەنسۇبىيەتتىكى كىشى چېركاۋ بىلەن مەسچىتنى ئارىلاشتۇرۇۋەتسە، بۇ يەردە ئىككى خىل ئېھتىماللىق بولىدۇ: بىرى خىرىستىيان ياكى مۇسۇلماندىن ھەربىرى دىنىنى يەڭگۈشلىدى، ياكى ھەر ئىككىسى كاللىسىدىن كەتتى. ئەگەر ھەر ئىككىسى بىر – بىرىنىڭ قىبلىسىگە بېرىشنى دىنىنىڭ يولى دەپ قارىسا، بۇنىڭدىمۇ ئىككى ئېھتىماللىق بولىدۇ، يا بىلىپ بارىدۇ، ئۇ چاغدا ھەر ئىككى دىننىڭ ھۆكمىگە كۆرە ھەر ئىككىسى ھەقتىن يۈز ئۆرىگەن مۇرتەد، كاپىر. ياكى ھەر ئىككى دىن نۇقتئىينەزەرىگە كۆرە ئىككى زىت ئىبادەتگاھنى پېتىقداش ئۈچۈن ئارىغا سۇقۇنۇپ كىرگەن مۇناپىق ياكى بىدئەتچى. شۇنىڭ بىلەن بىر ۋاقىتتا، شۇ نەرسە ئېنىقكى، ھەر ئىككى دىننىڭ بىرەرسىدە ئاۋۋال خىرىستىيان بولماي مۇسۇلمان بولغىلى بولمايدۇ، ياكى ئاۋۋال مۇسۇلمان بولماي تۇرۇپ ئاندىن خىرىستىيانلىققا ئۆتكىلى بولمايدۇ، دەيدىغان ھەجۋىي تەڭلىمەمۇ يوق.\n\nخۇددى شۇنىڭدەك، كىشىلىك ھوقۇق ۋە مۇستەقىللىق يولىدىن ئىبارەت بۇ ئىككى يۆنىلىش تېگى ماھىيىتىدىن ئېلىپ ئېيتقاندا، پۈتۈنلەي بىر – بىرى بىلەن يولى ئايرىم بولغان، ئىككى دىن، ئىككى زىت ئېتىقادتىكى مەزھەپ مىسالى بىرى يەنە بىرىنىڭ يولىنى شەرت قىلمايدىغان، پەرقلىق ئىككى سىياسىي نەتىجىگە ئېلىپ بارىدىغان ئىككى ئايرىم رېلىستۇر. بۇ جەھەتتىن بىرىلىرى ئاغزىدا مۇستەقىللىق دەپ تۇرۇپ كىشىلىك ھوقۇق، ئىنسان ھەقلىرىدىن مەدەت كۈتۈپ مۇستەقىللىققا يەتكىلى بولىدىغانلىقىنى دەۋا قىلىۋاتقان بولسا، شەرقىي تۈركىستان مەسىلىسىنى «ئ‍ۇيغۇر رايونىدىكى كىشىلىك ھوقۇق دەپسەندىچىلىك مەسىلىسى»، «ئۇيغۇر قىرغىنچىلىقى مەسىلىسى»، «ئىنسان ھەقلىرى»نىڭ دەپسەندە قىلىنىش، «مەدەنىيەت قىرغىنچىلىقىغا ئۇچراش» مەسىلىسى رامكىسىدا پائالىيەت قىلىۋاتقان بولسا، بۇنى ھېچبىر زامان مىللىي ئىرادىنى بويلاپ مېڭىۋاتقان سىياسىي دەۋا دەپ قارىغىلى بولمايدۇ. بۇنداق يۆنىلىشنىڭ مۇستەقىللىق يولىنى ئىشغال قىلىپ تۇرۇشىمۇ مۇستەقىللىق دەۋاسىغا زىيان ئۇرۇشتىن باشقا ئىش ئەمەس. بۇنىڭغا يول قويۇشمۇ ماھىيەتتە مۇستەقىللىق كارۋىنىنىڭ يولىنىڭ ئۇزۇرىشى، بۇرۇۋېتىلىشى ۋە مەنزىلگە مەڭگۈ يەتمەسلىكى ئۈچۈن كاشىلا يارىتىش تاكتىكىلىرىنىڭ دەخلى – تەرۇز قىلىشىغا يول قويۇشتىن باشقا ئىش ئەمەستۇر.\n\nكۆردۇقكى، كىشىلىك ھوقۇق، ئىنسان ھەقلىرى، خەۋپسىزلىك كېڭىشى قاتارلىق مۇئەسسەسە ۋە ئورگانلارنىڭ باياناتلىرى، قانۇنىي كۈچكە تايانغان كەسكىن قارارلىرىنىڭ ۋىتو ھەققىنى ئالىقىنىدا تۇتۇپ تۇرۇۋاتقانلارنىڭ قولىدا قانداق ئويۇنچۇق ھالغا كەلگەنلىكىنى. كۆردۇقكى، غەززە ۋە ئىسرائ‍ىلىيە مەسىلىسىدە ھەممىسىنىڭ ھالى چاغلىق بولدى. ھەتتا پەلەستىن تۇپراقلىرىنىڭ بېسىۋېلىنغانلىقى، مۇستەملىكچى كۈچنىڭ كېڭەيمىچىلىك قىلىپ خەلقئارا قانۇننىمۇ پوش دېمەي بۈگۈنكى غالجىرلاشقان ھالغا كەلگەن كۈنىدىمۇ كارغا يارىغىنى خەلقئارا قانۇننىڭ كۈچىدىن بەكرەك قەسسام قوشۇنىنىڭ يەلكىسىدىكى قورال كۈچى ۋە بۇ كۈچنى قەيەرگە ئىشلىتىشنى بىلگەنلىكى بولدى. قارشىسىدىكى خەلقنىڭ مىللىي ئىرادىسىنى، زۇلۇمغا قارشى ئەمەلىي كۈچىگە ۋەكىللىك قىلغۇچى مۇجاھىد قوشۇننى تېررورىست، بۆلگۈنچى ئۇنسۇر سىياقىدا كۆرگەن ۋە «بۇلارنى ئادەم قاتارىدا كۆرمىگۈلۈك، ھايۋان ئورنىدا كۆرۈپ تەلتۆكۈس رەھىم قىلماي ئۇجۇقتۇرۇش كېرەك»، «غەززە دەيدىغان بىر يەرنى تۈزلىۋېتىش كېرەك» دەيدىغان مۇستەملىكىچى كۈچ ئىشغالغا قارشى تەۋرەنمەس ئىرادىنىڭ ۋە بۇ ئىرادىنى ئۆز ئىرادىسىنىڭ ۋەكىلى، دەپ بىلگەن خەلقنىڭ ئىرادىسى ئالدىدا مانا بۈگۈن شەرتلەرگە كۆنىدىغان، ھاماس قويغان شەرتلەرگە بىر – بىرلەپ كېلىشكە مەجبۇر بولىدىغان ھالغا چۈشتى. خەلقمۇ قانداقتۇر ئۆزىگە كېلىۋاتقان تالاپەت، يۇرت – ماكانلىرىغا قويۇپ بېرىلگەن بومبا ۋە قەتلىئامنى ھېچقاچان قەسسامغا، ئۆز يۇرتىنىڭ قەھرىمان جەڭچىلىرىگە ئارتىپ شىكايەت قىلمىدى. قانداقتۇر بىزدىكى شالغۇت زىيالىي ۋە ماڭقۇرت تائىپىلەرنىڭ ئانالىزىدەك، خەلق ئۆزلىرىنى قەسسام قوشۇنى تەرىپىدىن قالقان قىلىنغان قۇربانلىق قوي قاتارىدا كۆرمىدى، ئەكسىچە خەلقى ۋە ۋەتىنىنىڭ ئىشغالىغا قارشى دۈشمەنگە ئوت ئاچالىغان ئۆز قوشۇنىغا قارشى ئاللاھتىن نۇسرەت تىلىدى. ئۆز ئائىلىسىدىن بىرى شەھىد چۈشسە ئاللاھنىڭ ئون ھەسسە كۆپەيتىپ بېرىشىگە ئىمانى بارلىقىنى ئېيتىپ دۈشمەنگە قارشى نەپرىتىنى كۈچەيتتى. خەلق نەتىجىدە ئۆزىنى مىللەت قىلىپ تۇتۇپ تۇرىدىغان ئەقىدىسى، دىنى ۋە قىممەت قاراشلىرىغا باغلىنىشنى بىردەممۇ تەرك قىلمىدى، «ئاللاھنىڭ ئارقىنىغا ئورتاق ئېسىلىڭلار» دېگەن رەببىمىزنىڭ خىتابىنى ئەڭ كېرەكلىك، ئەڭ ئەھمىيەتلىك ۋە ئەڭ ھالقىلىق پەيتتە ھەق دادىغا يەتكۈزۈپ ئەمەل قىلىشتا 21 – ئەسىر مۇسۇلمانلىرىغا ئۈلگە بولدى. «قىسىپ ئولتۇرماي بىزنىمۇ تەڭ بالاغا قويدى»، سۆزىنىڭ مۇستەملىكىچىسىنىڭ سىڭدۈرمىسى ئىكەنلىكىنى بىلگەن خەلق ھەرقانداق تاشقى پىروپاگانداچىلارنىڭ تەسىرىدىن ئۆزىنى پاكىز تۇتتى، ساپ سۈزۈك ئىمانىغا، ئەقىدىسىگە ۋە قىممەت قاراشلىرىغا باغلاندى. سىياسىي قانات بىلەن ئەسكىرىي قانات گۆش بىلەن ياغ مىسالى بىر گەۋدىلىكنى قانداق ساقلىغان بولسا، خەلق گويا تەن ئۈستىگە كېيىلگەن لىباستەك كۈرەشچى قوشۇننى قوينىغا ئالدى، بىر سەپتە تۇردى. ئۇلار دىنسىز مەدەنىيەت چەمبىرىكىدىكى دۇنيانىڭ سەھنىلىرىدىمۇ ھېچبىر كەمسىنىش ھېس قىلماستىن، كومپىلىكىسكە چۈشمەستىن، دىنىنىڭ جىھاد ئەمرى بويىچە مۇستەملىكىچىگە قارشى «يا شەھىد ياكى غازى» شوئارىنى توۋلىغان ھالدا، بەرگەن ئەھدىسىنىڭ، ئىمان – ئەقىدىسىنىڭ ئارقىسىدا مۇستەھكەم تۇرۇشنى بىلدى. شۇنچىكى داۋالغۇشتا رەڭدىن رەڭگە ئۆزگىرىپ، دىندىن دىنغا كۆچۈپ، مەۋقەدىن مەۋقەگە يۆتكىلىپ خامىلىيونلىشىدىغان خاراكتېردە بولمىدى. تېز پۈكمەس روھنىڭ، مەۋجۇتلۇقىنىڭ مۇنقەرز بولمايدىغانلىقىنى جاكارلاشنىڭ، مۇستەملىكىچىگە ئەسلا بويۇن ئەگمەيدىغانلىقنىڭ قانداق بولىدىغانلىقىنى، ئەمەلىي پىداكارلىقنىڭ، ۋەتەن ئۈچۈن بەدەلگە تەييار تۇرۇشنىڭ قانداقلىقىنى كۆرسىتىپ بەردى. تەڭرى ئىمتىھانىدا مۇستەقىللىققا مۇنتەزىر ۋە لايىق بىر قەۋم بولۇپ پىشىپ يېتىلگەنلىكىنى، زېمىنى ئىشغال ئاستىدا بولسىمۇ، روھىي زېمىنىنىڭ مەركىزىدە ھېلىھەم ھۆرلۈك بايرىقىنىڭ لەرزان ۋە لەرزان ئەلەڭلىنىپ تۇرۇۋاتقانلىقىنى دۇنيا ئەھلىگە نامايان قىلالىدى. بۇلار بىزگە سۆزلەپ تۈگەتكۈسىز نۇرغۇن دەرسلەرنى ئىلھام قىلسا، ئۆز - ئۆزىمىزگىمۇ شۇ سوئالنى سوراتقۇزماي تۇرالمايدۇ: بىزنىڭمۇ زېمىنىمىز ئىشغال ئاستىدا. ئەجەبا بىزچۇ؟ ئەجەبا روھىي زېمىنىمىزنىڭ مەركىزىدە ھۆرلۈك ئىسىملىك بىر بايراقنىڭ بارلىقىدىن، ئۇ بايراقنىڭ ئەلەڭلىنىۋاتقانلىقىدىن سۆز ئاچالامدۇق؟ ئەگەر ئاچالىساق، ئەلەڭلەۋاتقىنى زادى قانداق بايراق؟ رەڭگىچۇ؟ ئاقمۇ، قىزىلمۇ، كۆكمۇ؟\n\n**- بۇرھان مۇھەممەد**\n*2023-11-28*"}
{"title": "قۇتراۋاتقان ئىدىيە پاھىشەلىكى", "author": "بۇرھان مۇھەممەد", "date": "2021-05-15", "tags": [], "content": "# قۇتراۋاتقان ئىدىيە پاھىشەلىكى\n\nمىللەت ئەڭ ئېغىر قەتلىئامغا دۇچ كېلىپ دەردىنى ئاڭلايدىغان نوپۇزلۇق دۆلەت، خەلق ۋە سەپداش ئىزدەۋاتقان ئەڭ قىيىن زامانلاردا يۈرەكنى تىترەتكۈچى مىسرالىرى ئارقىلىق ئۇيغۇرغا سەۋر تاقەت تىلەپ ئۇيغۇرنىڭ دەردىنى كۈيلىگەن، كۆز ياشلار قان بولۇپ ئېقىۋاتسىمۇ، شەرقىي تۈركىستان تۇپرىقى ئۆلۈم ۋە قورقۇغا بەند قىلىنىۋاتقان تۇرسىمۇ، مۇسۇلمان ئەللەردىن سادا چىقىش تۈگۈل پۈتكۈل كائىناتتىن ئۈن - سادا چىقمايۋاتقانلىقىغا ئېچىنىشلىرىنى، يۈرەكلەرنىڭ پۇچۇلىنىۋاتقانلىقىنى بىلدۈرگەن، ھەربىر ئىنسان ۋىجدانىغا «بۇ قەدەر سۈكۈت زادى نېمە ئۈچۈن؟» دەپ سوئال تاشلاش ئارقىلىق ئۇيغۇر ئۈچۈن سۈكۈت بۇزۇش كېرەكلىكىنى كۈيلەپ شېئىر پۈتكەن پەلەستىنلىك ئوت يۈرەك شائىر **مەھمۇد ئەيياد** ۋە ئۇنىڭ مەزلۇم خەلقىگە ئاللاھ مەدەتكار بولسۇن! \n\nشائىر مەھمۇد ئەيياد ئۆزىنى ۋەتىنىنىڭ مۇستەقىللىقى ئۈچۈن كۈيلەشكە، زۇلۇمدىن خالاس بولۇشى ۋە ھۆر بولۇشى ئۈچۈن ھەسسە قوشۇشقا نىيەتلەنگەن ئاۋانگارتلاردىن بىرى. شۇنداقلا ئۇ «ھەققانىيەت جەڭچىسى»، «ھەق ئۈچۈن كۈرەشكە ئاتلانغۇچى» مەنىلىرىنى بىلدۈرىدىغان (ئەلمۇرابىت) تەخەللۇسى بىلەن تونۇلغان ۋەتەنپەرۋەر شائىر ۋە پىداكارلار قوشۇنىدىن بولۇش سۈپىتى بىلەن زۇلۇمنىڭ نېمىلىكىنى تېتىپ ياشىغان، ۋەتەنسىزلىكنىڭ، سۈرگۈننىڭ، قەدىمقى يەھۇدىي سوتسىيولوگىيەسىدىن ئارىيەت ئېلىپ ئىشلىتىلىۋاتقان ئاتالمىش دېئاسپورالىق بولۇپ قېلىشنىڭ دەردىنى يەتكىچە تارتىۋاتقانلارنىڭ بىرى. ئۇ ئۇيغۇرلارغا ئاتاپ پۈتكەن ۋە پەلەستىن خەلقىنىڭ مىللىي دەۋاسىنى سەنئەت - ئىجادىيەتلىرى بىلەن كۈيلەپ كېلىۋاتقان پائالىيەتچىلەر تەرىپىدىن كۈيگە سېلىنغان پىغانلىق شېئىرىدا ئۇيغۇر خەلقىنى ئۆزىنى يوقىتىپ قويماسلىققا چاقىرىدۇ، سەۋر - تاقەتلىك بولۇشقا، چىدامچانلىققا ئۈندەيدۇ. شۇنىڭ بىلەن بىرلىكتە يەر يۈزىدە ئۇيغۇرنىڭ ۋەتىنىنى قوغدايدىغان، بۇ قىرغىنچىلىقلارنىڭ بەدىلىنى تۆلىتىدىغان قەھرىمان ئەزىمەتلەرنىڭ چىقمايۋاتقىنىغا ئېچىنىدۇ. مەھمۇد ئەيياد ئۇيغۇرلارغا «بېشىڭلارغا نېمە كۈن كەلمىسۇن (مەيلى شەھىد، مەيلى غازى قېلىڭلار، مەيلى قىرىلىڭلار، مەيلى ئامان قېلىڭلار) رەببىمنىڭ جەننىتى چوقۇم سىلەرگە قۇچاق ئاچىدۇ» دېيىش ئارقىلىق مىللىي دەۋاسى يولىدا كېتىۋاتقان، (خەلق نامىغا چىقىۋالغان سىياسەتچىلەرنىڭ ئەمەس) مەزلۇم پەلەستىن خەلقىنىڭ ۋىجدانىغا ئاۋاز بولۇۋاتقان بىر خەلق جەڭچىسى سۈپىتىدە ئۇيغۇرلارغا قېرىنداشلىقىنى يەتكۈزگەنىدى. \n\nبۈگۈنكى سىناق كۈنلەردە مەزكۇر شائىر دەۋاسىنى قىلىۋاتقان خەلقى ئوچۇقتىن ئوچۇق قىرىلىۋاتىدۇ،  ئىززىتى دەپسەندە بولۇۋاتىدۇ، تۇپراقلىرى ۋە مۇقەددەساتلىرى دەپسەندە قىلىنىۋاتىدۇ. ئەمما كۆرمەكتىمىزكى، زۇۋانى ئۇيغۇر ئەمما، ئادىمىيلىك مەيدان - مەۋقەسى «لېۋەنلەر سارىيى»نىڭ ئايرىم خانىسىغا ئايلىنىپ كەتكەن بەزى ئىدىيە پاھىشەلىرى بۇ زۇلۇمغا قارشى بۇزۇلغان سۈكۈتلەرگە، «زۇلۇم ھەممە يەردە ئوخشاشلا زۇلۇم» چۈشەنچىسىگە ئەخلاقسىز ۋە مەسخىرانە تۇتۇملىرىنى سازايى قىلىش ۋە ھەر تۈرلۈك جۆيلىمىلەرنى بازارغا سېلىش بىلەن كۆزگە چېلىقىۋاتىدۇ. بىر سىياسىي تەشكىلاتنىڭ قارشى تەرەپنىڭ سىياسىي غەمگۈزارلىق ئىستىكىگە قارىتا «سەن ماڭا دەستەك بەرمىگەن، مەنمۇ ساڭا بەرمەيمەن» دېيىشى ئايرىم مەسىلە. لېكىن كىشىلەر توپىنىڭ بۇ زۇلۇمغا قارىتىپ بۇزغان سۈكۈتىنى ئەيىبلەش ياكى مەسخىرە قىلىش ئايرىم مەسىلە. گەرچە يۇقىرىقىدەك سىياسىي تۇتۇم مىللەتنىڭ مەنپەئەتىگە تاقاشمىغان، ياكى قارشى تەرەپ بىلەن سىياسىي يىرىكلىك شەكىللەنمىگەن بىر ۋاقىتتا رەقىبنى دوستقا ئايلاندۇرۇش تاكتىكىسى نۇقتىسىدىن تولىمۇ پاراسەتسىز بىر زاكون بولسىمۇ، لېكىن سىياسىي زاكون نۇقتىسىدىن شۇنداق دېيىشى تەڭ سەۋىيەلىك سىياسەتچىلەر ئارىسىدا يۈز بېرىشى مۇمكىن ئىشلاردۇر. ئەمما ئوتتۇرىدا سىياسىيونلار ئارا بىرەر زاكون ياكى دىپلوماتىك بىر سەۋىيە تەشكىللەنمىگەن بىر ۋاقىتتا، خەلقنىڭ بىر ئەزاسى، ياكى نوپۇزلۇق بىرەر سىياسىي تەشكىلات مەنسۇبىمۇ ئەمەس، بىرەر سىياسىي تەلىپىمۇ ئېنىق يوق، پەقەتلا ئائىلىسىنىڭ، مىللىتىنىڭ ئىزىلىشىگە قارشى بىر كىشىلىك ئىشىنى قىلىۋاتقانلارنىڭ، يەنە كېلىپ ئۇنى بۇنى جىجىلاش ئارقىلىق  زىيالىيلىق تەمەسىدە يۈرۈۋاتقان تىپلارنىڭ، يەنە كېلىپ سىياسىيلىقتىن ۋەز ئوقۇپ يۈرگەنلەرنىڭ پەلەستىنلىك شائىر مەھمۇد ئەييادچىلىك مىللىي خاراكتېر، سىياسىي ئاڭ - ساپا، ئادىمىيلىك ئەخلاق، مىللىي مەپكۇرە تۇرغۇزالمىغانلىقى، سىياسەتچىلەرنىڭ رەزىل تۇتۇملىرىنى ئۆرنەك قىلىپ ئەمەس، ئاتالمىش زىيالىيلىق سۈپىتى بىلەنمۇ بولسا مىللىتىنىڭ قىممەتلىرىنى ئاساس قىلىدىغان ھەققانىي مەۋقەسى ۋە ۋىجدانىي ئاۋازلارغا يورۇتما بولىدىغان پىكىرلەرنى ئىشلەپچىقارماستىن ئەكسىچە چىدالماي تەرەپ - تەرەپتىن قۇتراۋاتقانلىقى كىشىنى ئېچىندۇرىدۇ.\n\nمىللەت ئەزالىرى ئۈچۈن، يەنە كېلىپ ئوقۇمۇشلۇقلار تۈركۈمى ئۈچۈن ئىدىيەسىزلىك بىر ئاپەت بولسا، **ئىدىيە پاھىشەلىكى** مىڭ ئاپەتتۇر. پاھىشەلىك قىلىۋاتقان ئىشىدا ئېتىكا ۋە ئەخلاقىيلىققا ئورۇن بەرمىگەن، قىممەت پىرىنسىپلاردىن ئاللىبۇرۇن ۋاز كەچكەن، بەدەنىي مەۋجۇتلۇقى ماددىي كاپالەتكە ئىگە بولسىلا كىم پۇلىنى تۆلىسە شۇنىڭ بىلەن ياستۇقلىشىپ كۆڭلىنى ئۇتۇشنى ۋەزىپە قىلىدىغان بىر مەسلەك ياكى ياشاش يولى. ئەلۋەتتە پاھىشەنىڭ پاھىشەلىك يولىنى تاللىشى ئۈچۈن باھانىسى بولغىنىدەك، ئىدىيە پاھىشەلىرىنىڭمۇ ئۆزىگە تۇشلۇق باھانىسى بار. لېكىن شۇنىڭ پەرقىنى بىلىش كېرەككى، پاھىشە ئادىمىيلىك قىممىتىنى سېتىپ جان بېقىشتا قانداقتۇر زورلۇقتا قالغانلىقىنى، ياكى مەجبۇرلانغانلىقىنى ياكى بىرىلىرىنىڭ زۇلۇم قىلىشى سەۋەبلىك ناپاك يولغا كىرىپ قالغانلىقىنى باھانە قىلىدۇ. لېكىن ئۇ قانچە كىشىنىڭ ئىچىنى سىيرىلدۈرىدىغان باھانە ئويدۇرسۇن ياكى ئەمەلىي شارائىت راست شۇنداق بولغانلىقتىن بۇ يولنى تاللىغان ۋە خەيرخاھلىق قىلىشقا تېگىشلىك بولغان بولۇپ كەتسۇن ئۇ بىر پاھىشە بولۇش دائىرىسىدىن چىقىپ كەتمىگەن، شۇ ئاساستا مۇئامىلە قىلىنىدىغان بىر ئوبيېكت خالاس. ئۇ تەسەللىگە ئېرىشىشى، كىملەرنىڭدۇ ئىگىدارچىلىق قىلىپ قويۇشىغا، ئۈستى - بېشىنى ئوڭشاپ قويۇشىغا ئېرىشىشى مۇمكىن، لېكىن نەتىجە ئېتىبارى بىلەن ئىگە چىقىلغىنى بەرىبىر پاھىشەلىك ۋە پاھىشە. ئۇنىڭ ھالىدىن ئۆرنەك چىقمايدۇ، ئىبرەتمۇ چىقمايدۇ. چىقىدىغان ئۆرنەك ۋە ئىبرەتمۇ پاھىشەدە ئەمەس، ئۇنىڭغا ئادەمگەرچىلىك قىلغان، بېشىنى سىلىغۇچىدىدۇر. ئەمما ئادىمىيلىكىنى سېتىش بەدىلىگە مەۋجۇتلۇقىنى ساقلاشنى نومۇس بىلگەن، ئادىمىيلىك قىممىتىنى مال باھاسى قىممىتىگە چۈشۈرۈشنى راۋا كۆرمىگەن ئىپپەت ئىگىسى بولسا، ئۇ قانچە تۆۋەن، قانچە خار، قانچە زەئىپ ھالغا چۈشۈپ قالغان بولسۇن، ئۇ شەرەپ ئىگىسى. ئۇ ئۆلۈپ كەتكەن تەقدىردىمۇ ھەققانىي مەيدانى ۋە مەۋقەسى ئېتىبارى بىلەن ھۆرمەت بىلەن ياد ئېتىلىدۇ. بىراۋ ئۇنىڭ ئاجىز ۋەزىيەتكە چۈشۈپ قالغانلىقى تۈپەيلى قىيىنچىلىقىنى كۆرۈپ ئىگە چىققان ئەھۋالدىمۇ، ئۇ قىممىتىنى ساتقان ۋە ئىگە چىقىلغان پاھىشەدىن پەرقلىق ھالدا ئىپپەتلىك بولغانلىقى ۋە قىممەتلىرىنى قوغداشنى، ھايات مىزانىدىن چۈشۈپ بەرمەسلىكنى پاھىشەلىكتىن ئۈستۈن كۆرگەنلىكى ئۈچۈن ئىگە چىققۇچى تەرەپ نەزىرىدە ھەرقاچان ئۈستۈن ۋە ھۆرمەت كۆرىدۇ، ئۇنىڭ تەرىپىدىن ئىززەتلىنىدۇ، ئەتىۋارلىنىدۇ، تەقدىرلىنىدۇ. بەنى ئىسرائىلدىكى ئاچارچىلىق زامانىدا ياشىغان يەھۇدىي قىزنىڭ ئۆز بېشىنى سىلىغۇچىسىغا ئىپپەت ۋە قىممەتلىرىگە قول تەگدۈرمىگەنلىكى، بىر قېتىملىق نومۇسىغا چېقىلىش بەدىلىگە ھاياتىي مەۋجۇتلۇقىنى ماددىي كاپالەتكە ئىگە بولىدىغانلىقتەك ھايات - ماماتلىق تەكلىپنى ئالغاندىمۇ بۇنى تەرەددۇتسىز رەت قىلغانلىقى مەدھىيەلەنگەنلىكى ۋە بۇنىڭ ئىنسانىيەتكە رەھمەت قىلىپ ئەۋەتىلگەن پەيغەمبەرنىڭ تىلىدىن پۈتكۈل ئىنسانىيەتكە ئۆرنەك ۋە ئىبرەت قىلىنىپ ياد ئېتىلگەنلىكى پاھىشە بىلەن ئىپپەت ئوتتۇرىسىدىكى ھايات مىزانى تۇتۇمىنى، قەدىرسىزلىك ۋە قەدىر - قىممەت، ھەمدە ئىنسانىي تەبىئەت بىلەن ھايۋانىي تەبىئەت ئوتتۇرىسىنى، مەۋجۇدىيەت كۈرىشىدە ئادىمىيلىك تۇتۇم پەرقىنى ئايرىشتىكى تەمسىل دېيىشكە بولىدۇ. \n\nئىدىيە پاھىشەلىكىمۇ شۇنىڭغا ئوخشايدۇ. كىم كېلىپ بېشىنى سىلىسا شۇنىڭغا زېھنىيىتىنى، ھايا، نومۇس، ئادالەت ۋە ھەققانىيلىق تۇتۇمىنى قوشۇپ تۇتۇپ بېرىشتىن يانمايدىغان، مەنپەئەت بەدىلىگە چۈشۈشكە بولىدىغان ياكى بولمايدىغان، ساتىدىغان ۋە ساتمايدىغان نەرسىلىرى بارلىقىنىڭ پەرقىدە بولمىغان تىپتىكى پىراگماتىستلىق بەئەينى ئىدىيە پاھىشەچىلىكى بىلەن كۈن كەچۈرۈش يولىنى تاللىغان بىچارىلىكتۇر. چۈنكى كىشى مۇئەييەن سىياسىي مۇئەسسەسە ياكى تەشكىلات ئاپپاراتىدا ۋەزىپىدار بولمىغان، مەشرۇئىيەت ئىگىسى بولمىغان ئەھۋال ئاستىدا تۇتۇم ۋە كۆز قاراشلىرى ئۆزىگە ۋە جەمئىيەتتىكى بىر كىشىلىك ئورنىغىلا ۋەكىللىك قىلىدۇ. شۇنداقلا ئۇ مىللەتكە قارىتىپ قىلىۋاتقان سۆزى ۋە تۇتۇمىدا ئالدى بىلەن ئۇ مىللەتنىڭ ئەزاسى ۋە شۇ مىللەتنىڭ قىممەتلىرىنى، مۇقەددەساتلىرىنى ئورتاق قىممەت بىلگەن بىرى بولۇش شەرتىنى ھازىرلىغان مىللەت ئەزاسى دەپ بىلىنىدۇ. ئەگەر ئۇ ئۆزىنى مىللىتىنىڭ بىر نەپىرى، پارچىسى سانىسا، ئۇنىڭ زۇلۇم ۋە ئادالەتسىزلىك ئالدىدىكى مەۋقەسى خۇددى پەلەستىنلىك شائىر مەھمۇد ئەيياد كەبى ھەققانىي ۋە دادىللىقنى ئۆز ئىمكانى ۋە سالاھىيىتى دائىرىسىدە ياقىلىغان بولۇشى تەقەززا بولىدۇ. چۈنكى مەھمۇد ئەييادنىڭ تۇتۇمى سىياسىي ۋەزىپىدارلىق، قانداقتۇر كادىرلىق ۋە يا مىللىي مەنپەئەتىنى ئويلاشقاننى باھانە قىلىپ قېرىنداشلىرىنى ساتىدىغان دەرىجىدىكى قورچاق ۋە زەئىپ ھۆكۈمىتىنىڭ تۇتۇمى ئەمەس، شۇنداقلا ئۇنىڭ تۇتۇمى تۇپراقلىرىنى تاجاۋۇزچىلىق ۋە مۇستەملىكە يولى ئارقىلىق ئىشغال قىلىش نەتىجىسىدە قۇرۇۋالغان ئىسرائىلىيە ئاتلىق ئۈندۈرمە بىر دۆلەتنىڭ ئاپتونومىيەسى سايىسىدە يەكلىنىپ، قېقىلىپ سوقۇلسىمۇ، ئۆز تۇپرىقىدىن چىقىپ كېتىشكە قىستالسىمۇ، ئاسسىمىلياتسىيەگە ئۇچرىسىمۇ ئىسرائىلىيەدىن شەپقەت كۈتۈپ ئىناق - ئىتتىپاق ياشاشنىلا كۆزلەيدىغان ۋە بۇنى ئاتالمىش «مىللەتپەرۋەرلىك» سانايدىغان خىيانەتكار پەلەستىن ئەرەبلىرىنىڭ تۇتۇمىمۇ ئەمەس، بەلكى ئۇنىڭ تۇتۇمى مەسجىدى ئەقسانى ئۆز ئىچىگە ئالغان ئەسلى ۋەتىنىگە، زېمىنىغا ۋە تۇپراقلىرىغا ساھىب چىقىش يولىدا بەدەل تۆلەۋاتقان، قان بېرىۋاتقان، جان بېرىۋاتقان، مىللىي خاتىرىسىنى ۋە يېقىن تارىخىدا ئۆزلىرىنىڭ كىم بولۇپ ئۆتكەنلىكلىرىنى ئۇنتۇپ تەسلىمىيەتچىلىك، ئاسسىمىلياتسىيە ۋە سەۋەبى نائېنىق باھانىلەر بىلەن بىھۇدە قىرىلىپ، بۇلاڭ - تالاڭ قىلىنىپ خار ۋە زەبۇن ياشاشنى ئۆلۈمدىن بەتتەر بىلىپ كەلگەن، ئاسارەتكە مەھكۇم قالغاندىن بېرى ئىزچىل شالغۇتلاشتۇرۇلۇش ۋە ماڭقۇرتلاشتۇرۇلۇشلارنى ھەر تۈرلۈك ئۇسۇللاردا كەسكىنلىك بىلەن رەت قىلىپ ۋە قارشى كۈرەش قىلىپ كەلگەن شانلىق خەلقىنىڭ، يەنى شەرىپى بىلەن ياشاشنى ئەلا بىلىپ زالىمغا تېز پۈكمەيۋاتقانلىقىنى ھەققانىي قارشىلىقلىرى بىلەن دۇنياغا جاكارلاپ تۇرۇۋاتقان، ھۆرلۈكىنىمۇ، مۇستەقىللىقىنىمۇ تاجاۋۇزچىسىغا ئوخشاپ ئەمەس، ئابا - ئەجدادى ۋە مىللىي قىممەتلىرىنىڭ تەلىپىگە ئۇيغۇن ئۇسۇلدا قولغا كەلتۈرۈش يولىدا توختاۋسىز قارشى تۇرۇۋاتقان، بەدەل تۆلەۋاتقان مىللىتىنىڭ قىممەتلىرىگە ۋەكىللىك قىلىدىغان تۇتۇمىدۇر. \n\nمانا بۇ ئارىمىزدىكى ئىدىيە پاھىشەلىرىگە ئايلىنىپ قېلىۋاتقان شالغۇت زىيالىيلىقتىن نېسىۋە ئالغان بەزى تىپلار بىلەن ساغلام ئىدىيەسىنىڭ تەلىپىگە ئۇيغۇن قانداق قوللاشنى، زالىمنىڭ قارشىسىدىكى پىراگماتىستچە سۈكۈتنى ياكى مەرەزلىك ئۇۋىسى بولغان بىتەرەپلىكنى ئەمەس، ئەكسىچە ئىمكانىيىتىچە ھەققانىيلىقنى دوست تۇتۇشنى، مىللىي خاراكتېرنى گەۋدىلەندۈرۈشنى بىلگەن پەلەستىنلىك مەھمۇد ئەيياد كەبى ھەقىقىي زىيالىينىڭ گەۋدىلىك پەرقى. سىياسەتچىلەر ھەر تۈرلۈك نىجاسەتكە دەسسەش بەدىلىگە ئۆز ئىشىنى ئاقتۇرۇش يولىنى تاللىشى ئايرىم مەسىلە. لېكىن خەلقنىڭ ۋىجدانىغا زۇلۇمغا سۈكۈت قىلىش كېرەكلىكنى، بىتەرەپلىك بولۇش كېرەكلىكنى تەشەببۇس قىلىش ياكى ئۇلارنىڭ ھەققانىي ئىنكاسلىرىدىن ئۈركۈپ ئۇنى بېسىقتۇرۇش كويىدا بولۇش ئايرىم مەسىلە. ۋىجدانىغا قارشى زۇلۇمغا سۈكۈت قىلىش ياكى بىتەرەپ تۇرۇش ئۇرۇقىنى تېرىغان خەلق رەزىل خەلق، ئۇنى خەلقىگە تەشۋىق قىلىدىغان زىيالىيلىق بولسا رەزىل زىيالىيلىقتۇر. مىللەتنىڭ سىياسەتچىلىرى مەسىلىگە توغرا مۇئامىلە قىلىشقا تىرىشىۋاتقان بىر ۋاقىتتا، خەلقنىڭ زۇلۇمغا قارشى ئاغزاكى بولسىمۇ سۈكۈتنى راۋا كۆرمىگەن ۋە ھېچبىر ۋاقىت زۇلۇمنى توغرا تاپمايدىغانلىقىنى ئىپادىلىگەن ئىجابىي ئىنكاسلارغا قارشى سۈكۈتنى لازىم تۇتۇشنى، ئاتالمىش بىتەرەپلىكنى تەرغىب قىلىشنى، ئىدىيە پاھىشەلىكىنى ھەر تۈرلۈك بۆبۆلۈكلەرگە، پىروپاگاندالارغا ئوراپ بازارغا سېلىشنى قانداقمۇ زىيالىيلىق دېگىلى بولسۇن؟!\n\nفىرانسۇز پەيلاسوپ **سارتېرى** ئەنە شۇنداق ئىدىيە پاھىشەلىكىگە دۈم چۈشكەن ۋە ئۇنى راۋاج تاپقۇزۇشنى ۋەزىپە قىلىۋالغان بۇ خىل تىپلارنى «ھۆكۈمران كۈچنىڭ دەرۋازىسى ئالدىدا قاۋاپ تۇرۇشنى ئۆزىگە ۋەزىپە قىلىۋالغان ئىتلار» دەپ تەسۋىرلەيدۇ. ئەگەر سارتېرى ئارىمىزدا بىخلىنىۋاتقان، تېخى دەرۋازا ئالدىغا باغلىنىش شەرتىگىمۇ چۈشمەي تۇرۇپ، مۇساپە ئارىلىقى قىتئە يىراقلىقىدا بولۇشىغا قارىماي ئالدىن قاۋاشنى مەشىق قىلىۋاتقان پىيونېر زىيالىيچاقلارنى، توختىماي سۈنئىي كۈن - تەرتىپلەرنى ياساپ ئۇلغايتىش ئارقىلىق مىللىي خاراكتېرنى پۈچەكلەشتۈرۈشنى، مۇسۇلمانلىق ئېڭىنى بۇلغاش ۋە بۇرمىلاشنى ۋەزىپە قىلىۋالغان ماڭقۇرت يازارلارنى كۆرسە يەنە نېمىلەرنى دەر بولغىيدى، بۇنىسى ھەقىقەتەن كىشىنى قىزىقتۇرىدۇ.\n\n**−بۇرھان مۇھەممەد**\n*2021-05-15*\n\n---\n\n### [مۇنازىرە ۋە ئىنكاسلار]\n\n#### Uygar jewlan:\n> پىكىرى بارلار پىكرىنى ئوتتۇرىغا قويىدۇ، ئۇ پەقەت پىكىردىنلا ئىبارەت. پىكىر دېگەن ۋاقىتلىق كۆز قاراش بولۇشى مۇمكىن، ئىدىيە بولسا نىسبەتەن مۇقىم كۆز قاراشتۇر، نۇرغۇن پىكىرلەر جەم بولۇپ تۇراقلاشقاندا ئاندىن ئىدىيە شەكىللىنىدۇ. شۇڭا بىرەر يازمىدا ئوتتۇرىغا قويۇلغان پىكىرگە قاراپ ئۇنىڭ ئىدىيەسىگە ھۆكۈم قىلىش ۋە «سېنىڭ ئىدىيەڭ زادى شۇنداق»دەپ پىچاق ئۇرىۋېتىش ئىدىيە قاسساپلىرىنىڭ ئىشىدۇر. مەلۇم پىكىر ئوتتۇرىغا قويۇلسا بىر نېمىنى بىلىدىغان ئادەم ئۇنى توغرا تاپىدۇ ياكى تاپمايدۇ؛ ھەممە ئادەم قوپۇپ ئۇنىڭغا ئەگىشىپ كېتىدىغان ئىش يوق؛ باشقىلارنى ئەقىلسىز كۆرۈپ نېمە، دېسە ئەگىشىدۇ دەپ قاراشمۇ ئۇچىغا چىققان ھاماقەتلىك. پىكىر بەرگەنلەر پەقەت پىكىر بېرىدۇ، پىكىرلەرنى ئويغىتىدۇ ياكى چالغىتىدۇ؛ ۋەزىپىسى شۇنچىلىك. ئەمما ئۇنى ئىدىيە دەرىجىسىگە كۆتۈرۈپ«ئىدىيە پاھىشەلىكى» قىلىۋاتىدۇ دەپ گەپ يورغىلىتىش ۋە بۇنى دەبدەبىلىك قوپال ئىبارىلەر بىلەن ھەقلىق كۆرسىتىش كىشىنى سەسكىندۈرىدۇ. ئانچىكى سىياسىي كۆز قاراش يازمىلىرىغا «ئىدىيە پاھىشەلىكى» دېيىلسە، ئۇ ھالدا مۇخالىپ پىكىر ساھىبلىرىنىڭ ھەممىسى «پاھىشە» بولامدۇ؟ ئۇ ھالدا بۇ قوپال ئىبارىنى ئىلمىيلىك نامىدا قوراشتۇرۇپ ئارقىدىن ئۆزى ھاياجانلىنىپ كەتكەن ئۇ ئاپتورنى «ئاغزى بۇزۇق ئىلمىي پاھىشە» دېيىش كېرەكمۇ؟ قوپال گەپتىن ھۇزۇرلىنىدىغان ئاكادېمىكلار قالتىس ھە. ئەسلىدە قوپال، سېسىق گەپتىن قىتىغۇر ئاياللار، ئاچچىقى ئىچىگە پاتمايدىغان ئەرلەر بەكرەك ھۇزۇرلىنىدىغان . يازمىنىڭ ماۋزسىغا بۇنداق قوپال مەجازلارنى ئىشلىتىشمۇ بولىدىغان چارىكەن، خۇددى ساتراشخانىنىڭ ئالدىدا يوتىسىنى چىقىرىپ ئولتۇرغان تەتەيگە ئوخشاش جەلپ قىلارلىق بولىدىكەن.\n\n#### ئويغاقلار دۇنياسىدا − بۇرھان مۇھەممەد:\n> **Uygar Jewlan (ئۇيگار جەۋلانغا):**\n>\n> دەل سىز ئېيتقاندەك، پىكىرگە پىكىر بىلەن جاۋاب قايتۇرۇلۇۋاتىدۇ. پىكىرنىڭ خاراكتېرى مېنىڭكىگە ئوخشاش تەنقىدىي بولۇشى ياكى سىزنىڭكىگە ئوخشاش گەپ يورغىلىتىش ھەققىدە گەپ يورغىلىتىشنى مەزمۇن قىلغان چاپانچىلىق تۈسىدە بولۇشىمۇ مۇمكىن. بولۇۋاتقان دىياگنوز، مۇئەييەنلەشتۈرۈشلەر مۇنداقلا جىجىلاپ قويۇپ چىقىرىلىۋاتقان كولدۇرلاتما گەپلەر ئۈستىدە بولمايۋاتىدۇ. چىقىرىلغانلىرى ئۆرنەك، مىساللار خالاس. ئىدىيە پاھىشەلىكى بىرەر ھەپتىلىك ماجىرادا كۆرۈلۈۋاتقان ھادىسە ئەمەس. بىر قانچە يىللاردىن بىرى قېتىملاپ سادىر بولۇۋاتقان، يازمىلاردا تەكرارلىنىۋاتقان ھادىسە. سىز بۇنى كۆرۈپ يېتەلمىگەن بولسىڭىز بۇ ئۆزىڭىز كۆتۈرۈپ بېرىۋاتقان تەخسىنىڭ كىمگە ئائىتلىقىنى پەملەپ بولالماي يۈرۈۋاتقانلىقىڭىزدىن كۆرسىڭىز بولىدۇ.\n>\n> سىز پىكىردىن ئىدىيەگە دىياگنوز قويدىڭىز، پىكىرلەر ۋاقىتلىق بولىدۇ، ئىدىيە نىسبەتەن مۇقىم بولىدۇ، دەپ گەپ ئوينىتىپ بېقىپسىز. پىكىر دېگەن شۇ ئىدىيەنى مەنبە قىلىپ ئوتتۇرىغا چىقىدىغان نەرسە. سىزنىڭ بۇ قۇرغاق مەنتىقىڭىز بويىچە قارىساقمۇ، مەزكۇر تەنقىد ۋە دىياگنوزمۇ ئاشۇ سىز ئاقلاۋاتقان ۋاقىتلىق كۆز قاراشلارنى دېگۈزۈۋاتقان، يازدۇرۇۋاتقان ھېلىقىدەك «بىر قەدەر مۇقىملىققا ئىگە ئىدىيەنى»نىڭ خاراكتېرىگە ۋە تەبىئىتىگە قارىتىپ يېزىلغان. ئەتەي رەڭ قارىغۇسى بولۇۋېلىش ھاجەتسىز. سىز سەھىپىدە بۇ ۋە بۇندىن بىرى يېزىلغان تەنقىدلەرنى ئوقۇسىڭىز سىز گەپ ئوينىتىپ ھېسداشلىق قىلىۋاتقان تىپلارنىڭ زېھنىيىتىگە مەزكۇر ماقالىنىڭ تېمىسىنىڭ ئاللىبۇرۇن قويۇلۇپ بولۇشى كېرەكلىكىنى ھېس قىلىسىز. تەنقىدتە ئوبيېكت بولۇۋاتقىنى زېھنىيەت ۋە پىكىر ئارقىسىدىكى ئىدىيەلەر ۋە تۇتۇم مەسىلىسى بولۇۋاتىدۇ. سىز ئانچىكى جۈملىگە «ئىدىيە پاھىشەلىكى قىلىۋاتىدۇ» دەپ بولالمىغان بولسىڭىز، سىزگە كونكرېتراق دەيدىغىنىم شۇ: يازما ۋە چىقىرىلغان مىسال ئۆرنەك خالاس. لېكىن «ئىدىيە پاھىشەلىكى» مۇشۇ بىر ئىككى يازمىغىلا قارىتىلغان ئەمەس. يىللاردىن يېزىلىپ - سىزىلىۋاتقان ئىدىيە ياكى ئىدىيە دېگىلىمۇ بولمايدىغان ئەخلەت نۇقتىئىنەزەرلەرنى توپ ۋە پارچە تارقىتىشنى ۋەزىپە قىلىۋاتقانلىقى بىلىنگەن تىپلارغا قارىتىلغان. ھەم دىياگنوز بىرلا قېلىپ، بىرلا تەرزدە بولمايدۇ، ھەر نۇقتىدىن كۆزىتىلگەندە ئوخشىمىغان ۋە بىر بىرىنى تاماملايدىغان دىياگنوزلار ئوتتۇرىغا چىقىدۇ.\n>\n> خالىسىڭىز مىسالدىن تۈك ئۈندۈرۈپ ئۆز گېپىڭىزنى يورغىلىتىڭ، خالىسىڭىز سوغۇققانلىق بىلەن ئويلىنىپ تارازىغا توختىغىدەك گەپ ئوينىتىڭ، ئىختىيار ئۆزىڭىزدە. ئەمما شۇنى تەكىتلەيكى، مەسىلىنىڭ تەبىئىتىگە، خاراكتېرىگە قارىغۇدەك نەزەر يېتىلدۈرۈپ بولالمىساق، نەزەر ئىگىلىرىگە دىققەت قىلىپ تۇرساق، ياكى ئىدىيە ۋە كۆز قاراش ئۇقۇملىرىنى پەرق قىلالايدىغانلارنىڭ ئىنكاسلىرىغا دىققەت قىلىپ قويساق ياخشى. شۇ چاغدا تەخسىنى قاملاشتۇرۇپ كۆتۈرسەكمۇ ئالدىراپ چېقىلىپ كەتمەسلىكى مۇمكىن.\n\n#### Uygar jewlan:\n> ئەگەر پىكىرگە پىكىر بىلەن رەددىيە قايتۇرۇلغان بولسا بۇ يەردە ئىنكاس يېزىپ يۈرمەيتتۇق. «ئىدىيە پاھىشەلىكى»دېگەن تومتاق، سېسىق ئىبارىدىن پىكىر تەنقىدى چىقىدۇ دېيىش تولىمۇ كۈلكىلىك، ئىلمىي تەنقىدنى مۇشۇنداق »ئۆتكۈر ھەم سېسىق»قىلىمىز دېسىڭىز بۇ سىزنىڭ بىلىدىغان ئىشىڭىز، ئەمما قارشى تەرەپ سىزنىڭ مەمەدانلىقىڭىز ۋە ئۆكتەملىكىڭىزنى، ئىلمىي سەۋىيىڭىزنىڭ چاغلىق ئىكەنلىكىنى ھېس قىلىدۇ. مەن پىكىردىن ئىدىيەگە دىياگنوز قويمىدىم، بەلكى پىكىرگە قاراپ ئىدىيەگە ھۆكۈم قىلىش ئىلمىيلىك ئەمەس دېمەكچى. ئەكسىچە سىز مەقسەتنى بۇرمىلاپ، پىكىر دېگەن ئىدىيەنى مەركەز قىلىپ ئوتتۇرىغا چىقىدىغان نەرسە دەپ يەنە گەپ يورغىلىتىپسىز. مەن سىزنىڭ يازمىلىرىڭىزدىن گەپ يورغىلىتىش، يالتىراق گەپلەر بىلەن بەزەپ ئوخشىتىشلارنى ئۇستىلىق بىلەن ئىشلىتىشتىن باشقا ھېچقانداق ئالاھىدىلىك بايقىمىدىم. نە يېڭى بىر پىكىر، نە بىر ئىلمىيلىك. ئۆتكۈرلۈك دېگەن ئىدىيەدە بولىدۇ، ئەگەر ئۇ ئىدىيە پۈچەك بولسا، قاراشلىرىڭىز چەك باسمىسا سۆزگە، دەبدەبىلىك ۋە قوپال ئىبارىگە بەكرەك كۈچەيدىغان ئىش چىقىدۇ. پېقىرنى چاپانچى دېگىنىڭىزگە ھەيران قالمىدىم، چۈنكى سىز چاپان كەيدۈرۈشكە، قالپاق كىيگۈزۈشكە، سېسىق گەپتىن ھۇزۇرلىنىشقا خۇمار«ئاكادېمىك»كۆرۈنىسىز.\n\n#### ئويغاقلار دۇنياسىدا − بۇرھان مۇھەممەد:\n> **Uygar Jewlan (ئۇيگار جەۋلانغا - 2):**\n>\n> يەنە تەكرارلاي: پىكىر، كۆز قاراش دېگەنلەر تامنىڭ تۆشۈكىدىن چۈشۈپ قالىدىغان ياكى يانپاشقا ئۇرسىلا كاللىغا موگودەك ئۈنۈپ قالىدىغان نەرسىلەر ئەمەس. مېنىڭ سىزنىڭ مەنتىقىڭىزگە چۈشۈپ بەرگەن تەقدىردىمۇ دەپ ئىلاۋە قىلىشىممۇ شۇنىڭدىن. سىز ئىلگەكنىڭ گېپىنىڭ ئۇچىنى چىقىرىپ قويۇپ ئىلگەككە دائىر گەپ قىلىنسا: ياق مەن ئەلگەكنى دەۋاتسام، دەپ ياماشسىڭىز ئورۇنلۇق بولمايدۇ.\n>\n> مەن «ئىدىيە پاھىشەلىكى» دېگەن بولسام گەپنى تومتاقلا دەپ قويمىدىم. ئەكسىچە قايسى نۇقتىئىنەزەردە شۇنداق دېيىلىدىغانلىقىنى تەمسىل، تەشبىھلەر بىلەن، مۇقايەسە ۋە سېلىشتۇرما تەھلىللەرگە يۇغۇرۇپ بايان قىلدىم. شۇنچە ھەجىملىك يازما ئىچىدىن سۈزۈۋېلىنغان تۆت تال كىنايە مۇبارەك كۆزىڭىزنى ئالاچەكمەن قىلىپ سىزنى بۇ دەرىجىدە چىچاڭشىتىۋەتكەن بولسا، يازمامنى لايىقىدا ھەزىم قىلىپ ئوقۇۋاتقان شۇنچە كۆپ ئوقۇرمەنلەر ئىچىدىن ئاتايىن سىزگە يازمىنى ھاۋانچىدا سوقۇپ ئاغزى - بۇرنىڭىزدىن ماڭدۇرۇپ ھەزىم سىستېمىڭىزدىن ئۆتكۈزۈپ قويۇش ۋەزىپەم يوق. سىزنىڭ تەنقىدكە چىدىمىغان ۋە ھەزىم قىلىشقا ئوكسىگېن يېتىشمىگەنلەرنىڭ ياكى تەنقىدنىڭ جايىنى تاپقانلىقىنى چاندۇرماسلىق ئۈچۈن بۇلۇڭ - پۇشقاقلاردا بىر - بىرىگە پاس چىقىرىپ دېيىشىدىغان گەپلىرىنى ۋە ياكى چىدىماسلىقلىرىنى «دەبدەبە»، «قوپال ئىبارە»، دېگەندەك ۋايساشلىرىغا يوشۇرۇپ كۆڭلىنى تىندۇرۇشقا ئىشلىتىدىغان گەپلىرىنى بۇ يەردە ئۈزۈندە قىلىپ تەكرارلاپ ئولتۇرغىنىڭىزدىنلا ۋاكالىتەن شۇلارنىڭ ئىچ - باغرىنى تۆكۈپ قويغىلى كىرگىنىڭىز مەلۇم بولۇپ تۇرۇپتۇ. پاھىشەلىك ئەخلاقىي نۇقتىدىن تەنقىدلەنگىنى بىلەن «دېموكراتىك» تۈزۈملەردە قانۇنىي جەھەتتىن قوغدىلىدىغان كەسىپ بولغىنىغا ئوخشاش، ئىدىيە پاھىشەلىكىنىڭ قانۇنىي ھىمايىچىلىكىنى ۋاكالىتەن ئۈستىگە ئالىدىغان پىدائىيلارنىڭ ئازدۇر - كۆپتۈر پەيدا بولۇپ تۇرۇشى ھەيران قالغۇدەكمۇ ئىش ئەمەس.\n>\n> يەنە بىرگە، سىز دەۋاتقاندەك ئۆتكۈرلۈك قانداقتۇر ئىدىيەدە بولىدۇ، دەيدىغان قائىدە يوق. ئىدىيەدە ساغلاملىق ياكى پۈچەكلىك بولىدۇ. ساپلىق ياكى بۇزۇقلۇق بولىدۇ. مۇستەقىللىق ياكى تەقلىدچىلىك بولىدۇ، مەزمۇتلۇق ياكى ئاجىزلىق بولىدۇ، تۇتۇقلۇق ياكى روشەنلىك بولىدۇ. تۇتۇملۇق ياكى تۇتۇمسىزلىق بولىدۇ. ئۆتكۈرلۈك بولسا، پىكىردە، كۆز قاراشتا، ئەقلىيلىكتە، نەزەردە بولىدۇ. شۇنداقلا پىكىر ۋە نەزەردىكى ئۆتكۈرلۈك تىلدا، ئىبارىلەردە ئەكس ئېتىدۇ. پىكىردە ئۆتكۈر تۇرۇپ ئىپادىدە ئاجىز كېلىپ قېلىش يۈز بېرىپ تۇرىدىغان ئىش. پىكىر ۋە نەزەردە ئۆتكۈر بولۇش بىلەن بىرگە، ئۇنى تىل ۋە ئىبارىلەردە ئەكس ئەتتۈرۈلسە پىكىر يوق، ئۇ يوق، بۇ يوق دەپ ئىنكار بىلەن پوزىتسىيە تۇتۇپ گەپ يورغىلىتىش ئىنساپتىن ئەمەس. تەنقىدنى تەنقىدنىڭ ۋەزنىدە ئوقۇشنى بىلمەي ماقالىدە شۇنچە ئۇزۇن تەھلىل ۋە نۇقتىئىنەزەرلەر بېرىلسىمۇ كۆرمىدىمگە سېلىپ، لوپا ئەينەكتە سۈزگەندەك تۆت تال كىنايىنى، ھەقلىق دىياگنوزنى سۆرەپ چىقىپ «سۆز ئىبارىگە كۈچەپسەن، تومتاق، سېسىق ئىبارە ئىشلەتتىڭ، ماقالىدە ئىلمىيلىك، پىكىر، ئىدىيە كۆرمىدىم» دېگەندەك قارىسىغا تۇخۇمدىن تۈك ئۈندۈرۈش بەغەرەزلىكتىن باشقا ئىش ئەمەس. سىز بۇنداق چېپىلىپ قالغان بىلەن سىز ھەزىم قىلالمىغانغا ياكى كۆرەلمىدىم دەپ تۇرۇۋالغانغا بار يوققا، يوق بارغا ئايلىنىپ قالمايدۇ. خالىسىڭىز «قىممەتلىك» پىكىر - كۆز قارىشىڭىز بىلەن «ئۆتكۈر ئىدىيە»رىڭىزنى يازمام ئۈچۈن مالال قىلىپ ئولتۇرماي ئوقۇمايلا قويسىڭىز ئارتۇقچە تاكاللىشىپ ۋاقتىڭىزمۇ ئىسراپ بولمايدۇ. ياق، مەن زادى ئۆز گېپىمنى گەپ ئەتمىگۈچە بولدى قىلمايمەن، دەپ قالسىڭىز سىزگە تەۋسىيەم: ئاۋۋال سىز ماقالىنى ئوڭ تۇتۇپ ئۇنىڭ ئىچىدىكى مىساللار، ئۇقۇم ۋە مۇقايەسەلەرنى بىرلەشتۈرۈپ مەزمۇن سۈزۈپ چىقىپ، قايسى مەسىلىگە نېمە دېمەكچى بولغانلىقىمنى ئاڭقىرىپ، قانداق رېئاللىققا قايسى نۇقتىئىنەزەردە تەنقىد قىلىۋاتقىنىم ھەمدە قانداق مۇئەييەنلەشتۈرۈش ئېلىپ بارغىنىمنى بىلىپ كېلىپ، قىسقىسى، نېمە دەۋاتقانلىقىمنى ئەتراپلىق چۈشىنىپ كېلىپ ئاندىن تاكاللىشىشنى ئويلىشىپ باقارسىز. شۇ چاغدا ئىپادىڭىزگە قاراپ بېقىپ، سىزنىڭ قارىسىغا گەپ ئوينىتىپ ئەتەي ئۈسكىلى كىرگەن ياكى سەمىمىي ئېتىراز بىلدۈرگىلى كىرگەنلىكىڭىزنى، مەخسۇس قورساق كۈپۈكىنى چىقارغىلى كىرگەن ياكى تەنقىدكە يوللۇق ئېتىراز قىلغىلى كىرگەنلىكىڭىزنى دەڭسەپ بېقىپ ئاندىن سىز بىلەن زاكونلىشىشنى ئويلىشىپ باققايمەن. ۋەسسالام!"}
{"title": "قۇتراۋاتقان ۋە قۇترىشىپ بېرىۋاتقانلارغا", "author": "بۇرھان مۇھەممەد", "date": "Unknown", "tags": [], "content": "# قۇتراۋاتقان ۋە قۇترىشىپ بېرىۋاتقانلارغا\n\nئەجداد سۆزلىرىدىكى **«تاغدا يولۋاس بولمىسا، مايمۇن پادىشاھ»** دېگەن تەمسىل مىسالى كۈنىمىزدە مىللەتنىڭ قوينىدا يېتىشكەن سەرخىللىرى، ئوقۇمۇشلۇق ۋە پىكىر ساھىبلىرى مىللەتتىن ئايرىپ تاشلانغان، قاراڭغۇ زىندانلارغا مەھكۇم قىلىنىپ ئىلىمنىڭ ۋە پىكىر ئەربابلىرىنىڭ يولى توسۇلغان، ئۇيغۇرنىڭ ئىلىم - مەرىپەت كارۋىنى خىرىسقا دۇچ كېلىۋاتقان مۇشۇنداق لەھزىلەردە پىكىر ۋە ئىلىم بوشلۇقلىرىنى تولدۇرۇشنى ئويلىشىدىغان ئاۋانگارتلار ئۈن - تىنسىز بوشلۇقلارنى تولدۇرۇش يولىدا ئىزدىنىۋاتقىنىدەك، يەنە توپىلاڭدىن توغاچ ئوغرىلايدىغان بىر قىسىم ئىلىم ئوغرىلىرىنىڭ پۇرسەتپەرەسلىك قىلىۋاتقانلىقى، شالغۇت زېھنىيەت نىمكەشلىرىنىڭ ئىجارە ئېلىنغان ئىدېئولوگىيەلەرنى مىللەتكە يۇتقۇزماقچى بولۇۋاتقانلىقى پاكىتلىرى بىلەن قوشۇپ ئوتتۇرۇلۇقتا كەزمەكتە. مەزكۇر شالغۇت زېھنىيەت ئىگىلىرى مەيلى سىياسىي جەھەتتىن بولسۇن ياكى ئىلمىي جەھەتتىن بولسۇن، ھەر قەدەمدە بۇرنىغا يەپ تۇرۇۋاتقان بولۇشلىرىغا قارىماي تىپىرلىماقتا ۋە پۇرسەتپەرەسلىكلىرىنى داۋاملاشتۇرۇش ئۈچۈن ھەر تۈرلۈك يوللارنى ئۇرۇنۇپ كۆرمەكتە.\n\nشۇنى ئەسلىتىشتە پايدا باركى، پىكىرگە كۈچ بىلەن جاۋاب قايتۇرماقچى، قەلەمگە قورال بىلەن ياكى پاكىتسىز ھالدا تىل - ئاھانەت، قارىلاشلار بىلەن ۋەياكى ئىلىم ئەخلاقىغا ياتمايدىغان ھەرقانداق ۋاسىتە ئارقىلىق تاقابىل تۇرماقچى بولۇش نامەردلىكنىڭ، ئاجىزلىقنىڭ، زەيپانىلىكنىڭ ئىپادىسى. شۇنىڭ بىلەن بىرلىكتە پىكىرگە پىكىر بىلەن، قەلەمگە قەلەم بىلەن جاۋاب قايتۇرۇش، نادانلىققا ئىلىم بىلەن، سەپسەتىگە ھەقىقەت بىلەن تاقابىل تۇرۇش مەردلىكنىڭ، پەزىلەتنىڭ جۈملىسىدىندۇر. يەنە شۇنىڭدەك، مىللەتنىڭ تىلى، دىنى، مەدەنىيىتى ۋە تارىخىغا ئۇنىڭ بىر ئەزاسى ۋە داۋامى سۈپىتىدە ئەمەس، ئەكسىچە ئۆكتىچىلىرىگە ئايلىنىۋالغان، مىللەتنىڭ مىللەتچىسى قىياپىتىدە كۆرۈنۈپ ئەمەلىيەتتە ئۇلارنىڭ زېھنى بىلەن ئوينايدىغان، ئۆزلىرىنىڭ ئۇزۇن يىللىق ئىزدىنىش ۋە ئىگەللىگەن بىلىمنىڭ مەھسۇلىنى تەقدىم قىلىشتەك ئىلمىي ئەخلاقتىن، لاياقەت ۋە سالاھىيەتتىن يوقسۇزلۇقىغا قارىماي پەقەتلا جۈملە قۇراشتۇرۇش تالانتىغا تايىنىپلا مىللەتنىڭ ھېچبىر قىممەتلىرىگە ھۆرمەت قىلماستىن شالغۇت ئىدېئولوگىيەلەرنى ۋە پىشمىغان ھەمدە ياتلارنىڭ دۇنيا قاراشلىرى سىڭگەن ئەبجەش چۈشەنچىلەرنى ھېچبىر ئىلمىي تارازىغا تارتماستىن تۆكمە قىلماقچى ۋە شەخسىي ئىستەكلىرىگە باقىدىغان سۈنئىي بازار شەكىللەندۈرمەكچى بولۇشلار ئوخشاشلا مەسئۇلىيەتسىزلىك ۋە ئەخلاقسىزلىق بولغىنىدەك، بۇلارغا قارىتا ۋاقتىدا تۈزەتمىلەرنى بېرىش، ناچار ئىستىل سىڭگەن سۇيىقەستلەرنى پاش قىلىش ھەمدە مەزكۇر قەلەم ساۋاتىغا تايىنىپ قىلىنىۋاتقان ئىلىمگە، تارىخقا ۋە ئەدەبىياتقا قىلىنىۋاتقان ھايانكەشلىكلەرگە ساھەنىڭ يولى ۋە قائىدىسىگە ئۇيغۇن ئۇسۇلدا رەددىيە بېرىش، ھەتتا پاش قىلىپلا قالماي يەنە توغرىسىنىمۇ كۆرسىتىپ قويۇش مەسئۇلىيەتتىن ۋە ئەخلاقتىندۇر.\n\nئېتىراز سۈپىتىدە چىقىۋاتقان سادالارنىڭ ئەلپازدىن قارىغاندا، قەلەم ئارقىلىق قىلىنىۋاتقان ئىلمىي خىيانەتلەرنىڭ پاش قىلىنىۋاتقانلىقى، پىكىر بويىقى بىلەن بويىۋېتىلگەن ھېسسىي ۋە ساختا ئىدېئولوگىيەلەرنىڭ تېگىشلىك ۋە مۇناسىپ يول بىلەن جاۋابقا ئېرىشىۋاتقانلىقى مەزكۇر تارىخ ئوغرىسى ۋە ئىلىم ھايانكەشلىرىنى ساراسىمىگە سېلىپلا قالماي يەنە بىر تۈركۈم گۇپپاڭچىلارنى، قەلەم ساۋاتى چىققانلىقنى يازغۇچىلىققا تەڭ دەپ ئويلىۋالىدىغان كونا چاپتىكەشلەرنى، زېھنىيىتى پوزىتىۋىزمنىڭ ئەخلەتخانىسىغا ئايلىنىپ كەتكەن ساختا بىلەرمەنلەرنى ئۇۋىسىدىن چۇۋۇۋەتكەندەك. نە ئىلمىي ئەخلاقتىن، نە ساغلام تەپەككۇردىن نېسىۋە ئالمىغان ۋە ھەتتا ئوقۇۋاتقان نەرسىلىرىنى نورمال تەپەككۇر بىلەن چۈشىنىشنىمۇ جايلاپ قاملاشتۇرالمايدىغان بۇ ئاۋارىگەرلەر تۈگەل گۇمانغا تايانغان ۋەسۋەسە خاراكتېرلىك ئەندىشىلىرى سايىسىدە تەنقىدلىنىۋاتقان ۋە ئوتتۇرىغا تاشلىنىۋاتقان ھەمدە پاكىتلىق ھالدا يېزىلىۋاتقان تەنقىدلەرگە سوغۇققان بولۇش ئورنىغا ئىنتايىن تۇتامسىزلارچە، نوقۇل قارىسىغا چۆكۈرۈش، مەسىلىنىڭ سەۋەب - ھېكمەتلىرىگە ئەقلى يەتمىگەنلىكىگە باقماي بىمەنىلەرچە باھالاش ۋە قارىسىغا ھۆكۈملەش  تىپىدىكى غەرەزلىك تەشۋىقاتلارغا تۇتۇنماقتا. ھەتتا بەزىلىرىنىڭ يېزىپ چىقىرىۋاتقان نەرسىلىرىنى نەچچە تۈزىتىپ تەھرىرلەپ چىقىرىشقا مەجبۇر قالغۇدەك دەرىجىدە تۇتۇرۇقسىزلاشقان ھالدا تەتۈر تەشۋىقاتلارنى ئېلىپ بېرىۋاتقانلىقى مەلۇم.\n\nپىكىرگە پىكىر بىلەن جاۋاب قايتۇرۇشتەك ئەقەللىي قائىدىدىن يوقسۇن بۇ ئاۋارىگەرلەرنىڭ قېرى - ياش پەرق ئېتىشمىگەن ۋە چوڭ - كىچىك ھۆرمەت پاسىللىرىنى بىر چەتكە قايرىغان ھالدا بىر - بىرىگە ئەتەي پاس چىقىرىشىپ يېزىلغان ئىنكاس ۋە يازمىلىرىدا ئوبزورلارنى چۆكۈرۈپ بېقىۋاتقانلىقى، ئىلىمگە ئىلىم بىلەن جاۋاب قايتۇرۇشقىمۇ جۈرئەت قىلالماي قارىسىغا تون پىچىپ باھالاۋاتقانلىقى كىشىنى ھەقىقەتەن ئېچىندۇرىدۇ. بۇنىڭدىنمۇ پاجىئەلىكى بولسا، يېزىلغان تەنقىد ئەسىرىنىڭ ئوبزورغا خاس تۇتۇم، مېتود ۋە ئەتراپلىق تەھلىللەر ئاساسىدا ئېلىپ بېرىلغان بولۇشىغا قارىماي، مەزكۇر چاپتىكەش ۋە ساختا بىلەرمەنلەرنىڭ «بىرىنچى قىسىمنىڭ 4 ئابزىسىنى ئوقۇپلا ۋاز كەچتىم»، «ئىككى ئابزاس ئوقۇپلا ئوقۇمىغانتىم»، دېگەندەك ئۆزلىرىنىڭ يۈزىنى ئۆز قوللىرىدا تۆكىدىغان ئىپادىلەرنى ئېيتىپ تۇرۇپ بىر پۈتۈن ئوبزورغا باھا بەرمەكچى، ئوبزورغا قارىتا بىرەر تۇتاملىق ياكى قايىل قىلارلىق رەددىيە يازالماي كۆكەمىلىك ۋە ئۇششۇقلۇق قىلىۋاتقان **«ئۇيغۇر بۇلاق»**نىڭ ئاپتورىغا چاپانچىلىق قىلىۋاتقانلىقى، گۇپپاڭچىلار بىلەن بىرلىكتە دەستەكچى بولماقچى بولۇشلىرىدۇر. ئاۋارىگەرلەرنىڭ قارشى پىكىرنى ئوتتۇرىغا قويۇشتا رىئايە قىلىشقا تېگىشلىك ئەقەللىي قائىدىگىمۇ رىئايە قىلماستىن، ھەمدە تەنقىد ئەسىرىنى ئەستايىدىل ئوقۇپ ھەزىم قىلماستىن كاھىنلارچە بىلجىرلاپ بېقىۋاتقانلىقى ئۇلاردىكى ئىلىمگە، پىكىرگە قارىتا ئەستايىدىللىق ۋە ئەخلاقىي تۇتۇمنىڭ قايسى دەرىجىگە بېرىپ قالغانلىقىنى كۆرسىتىپ بەرمەكتە. ئۇلار يەنە ئۆز ئېتىرازلىرىدا ئوبزورنى ئازراق ئوقۇپلا ۋاز كەچكەنلىكىنى ئىپادىلەش ئارقىلىق گويا ئوقۇشقا تاقىتى يەتمىگەنلىك تۈسىنى بەرمەكچى بولغان بولسىمۇ، ئەمما تەنقىدلىنىۋاتقان «ئۇيغۇر بۇلاق» كىتابىنىڭ ئۇ قەدەر بىمەنە ۋە ئەخلەت ئۇچۇرلارغا تولغان ئەسەر بولۇشىغا قارىماي، پەقەتلا مەسئۇلىيەت نۇقتىسىدىن چىداپ تۇرۇپ باشتىن ئاخىرىغىچە ئوقۇپ چىققان ۋە سۆزلىنىۋاتقان تېمىغا قارىتا بىرمۇبىر نەقىل بېرىپ تۇرۇپ تەنقىد يازغان كەمىنىگە قارىتا مەسئۇلىيەتسىزچە يۈكلىنىپ بېقىشلىرى كىشىنىڭ غىدىقىنى قوزغىماي تۇرالمايدۇ. يېزىلغان ئوبزورنى تولۇق ئوقۇماي تۇرۇپ بىلجىرلاشلىرى، توپ ۋە پارچە باھالارنى تەپتارتماي بېرەلەيدىغان داپشاقلىقنى سادىر قىلىشلىرى مەزكۇر بىچارىلەرنىڭ كىچىك تىپتا بولسىمۇ «ئۇيغۇر بۇلاق»نىڭ ئاپتورىغا بولغان ساداقىتىنى ئىپادىلەۋاتقانلىقىنى ياكى ئۇيغۇر بۇلاقنىڭ ئاپتورىنى ھەرقانداق سەۋىيەسىزلىك ۋە ناچارلىق بەدىلىگە بولسىمۇ قوغداش ۋەزىپىسىنى ئورۇندىماقچى بولغانلىقلىرىنى، ياكى بولمىسا تەرەپپازلىق ئۈچۈنلا شۇنداق قىلىۋاتقانلىقىنى كۆرسىتىپ بېرىدۇ. ئېھتىماللىقلارنىڭ قايسى بىرى مەسىلىنىڭ ئارقا كۆرۈنۈشى بولغان بولۇشىدىن قەتئىينەزەر، بۇنداق ئاڭسىزلارچە، مۇتەئەسسىپلەرچە قارشىلىق كۆرسىتىشلەر چاكىنىلىقنىڭ، زەيپانىلىكنىڭ ئىپادىسى خالاس.\n\nدەرۋەقە، ئەدەبىي ئوبزور ۋە تەنقىدچىلىك قائىدىلىرىدە ئەدەبىي زوقنى ئاساس قىلىش بىلەن بىرگە، بەدىئىيلىك ۋە ئىدىيەۋىلىكنىڭ تەڭپۇڭلۇق دەرىجىسىگە دىققەت قىلىش، بەدىئىي تەسۋىر ۋە ئوبرازدا چىنلىق ۋە تىپىكلىكتە تەلەپكە چۈشكەن ياكى چۈشمىگەنلىكىگە قاراش، ئەسەرنى ئومۇملۇق ۋە پۈتۈنلۈك نۇقتىئىنەزەرىدە كۆزىتىش قاتارلىقلار ئالاھىدە دىققەت قىلىنىدۇ. تەنقىدتە يېزىلغان بايانلار، ئىلگىرى سۈرۈلۈۋاتقان ئىدىيەلەر، قوللىنىلغان ئېماگلار، تەتبىقلاۋاتقان ئۇسلۇب ۋە ئىشلىتىلگەن سۆز-ئىبارىلەرنىڭ كونتېكىستتىكى ئورنى، بەدىئىي تەسۋىردىكى تىپىكلىكى قاتارلىقلارغا دىققەت بېرىلىدۇ ۋە تەھلىل قىلىش، بېكىتىش ئارقىلىق يەكۈن ۋە خۇلاسىلەر چىقىرىلىدۇ. بۇ تەرەپلەرگە ئەھمىيەت بېرىلمەي چىقىرىلغان باھانىمۇ باھا دېگىلى، تەنقىدنىمۇ تەنقىد دېگىلى بولمايدۇ. ئەدەبىي سۇۋاقلار يالىتىلغان ئىبارىلەردە ئاپتورمۇ ئاقنى تەسۋىرلەش ئۈچۈن «ئاق» دېگەن كونكرېت بىر سۈپەتنى ئىشلىتىپ توختىمىغاندەك، تەنقىدتىمۇ «ئاق»، دېيىلگەننى قارا، دېدى دەۋالغىلى بولمايدۇ. شۇنداقلا «ئاق»نى «ئاق»، دەپلا ئىپادىلەشمۇ ئەدەبىيلىككە كىرمەيدۇ. ئۇنداقتا ئەدەبىي ئەسەرگە ئەدەبىيچە مۇئامىلە قىلىش تەلەپ قىلىنغاندەك، ئەسەرنى تەنقىد ئوچۇقىغا سالغان ۋاقىتتىمۇ ئۇنىڭ قائىدىلىرى ئاساسىدا تەھلىل ۋە ئوبزور ئېلىپ بېرىش ئارقىلىق تەنقىد پائالىيىتىنى تاماملاشقا توغرا كېلىدۇ. شۇڭا تەنقىدچىلىكتە ئۇنىڭ ئۇسلۇبى ۋە قائىدىسى ئاساسىدا باھا ۋە خۇلاسىلەر چىقىرىلىدۇ. مۇناسىۋەتلىك ئەقلىي ۋە ئەدەبىي تەھلىللەر ئاساسىدا ئوپېراتسىيە قىلىنىدۇ. يېزىلىۋاتقان ئوبزورنىڭ بۇ جەھەتتىن ئەۋزەللىكلەرگە ئىگە ئىكەنلىكىدە تارتىشىش ئارتۇقچە. ئىنگلىزلارنىڭ مەشھۇر ماقال تەمسىللىرىدىن بىرىدە ئېيتىلغاندەك: ناۋادا يىراقتىن كۆرۈلگەن بىر جاندارنىڭ مېڭىشىمۇ، تۇرقىمۇ، ئاۋازىمۇ ئۆردەككە ئوخشاپ كۆرۈنسە، دېمەككى ئۇنىڭ ئۆردەك بولۇشى چوقۇم. خۇددى شۇنىڭدەك، تەنقىد ئوچۇقىغا سېلىنغاندىن كېيىن تاۋلاپ چىقىلغان ئەسەرمۇ قانداق تاۋلانغان بولسا، شۇ بويىچە يەكۈنلىنىپ چىقمىقى بەرھەق. تەنقىدى نەزەرنىڭ ئەھمىيىتى، خاراكتېرى ۋە ۋەزىپىسى ھەققىدە ئوبزورىمىزنىڭ كىرىش سۆزىدە تەمسىللەر ئاساسىدا ئاممىباب تىلدا بايان قىلىپ ئۆتكىنىمىزنى نەزەرگە ئالساق، مەزكۇر تەنقىدنىڭ ئۆز ساھەسىدىكى قائىدىلەرگە رىئايە قىلغان ئاساستا يېزىپ چىقىلغانلىقى، ئۇسلۇب ۋە مېتود بەلگىلەنگەن ئاساستا ئېلىپ بېرىلغانلىقى، نەتىجە ئېتىبارى بىلەن قازاندا نېمە بولسا، چۆمۈچكە شۇنىڭ سۈزۈلگەنلىكى ئوتتۇرۇلۇقتا. ئەھۋال شۇنداق ئىكەن، ھەقىقىي تەنقىدنىڭ نېمىلىكىنىمۇ بىلمەي تۇرۇپ تەرەپبازلىق قىلىۋاتقان، ئوبزورنى ئوڭ تۇتۇپ ئوقۇشنىمۇ قولاشتۇرالمايۋاتقان چاپتىكەشلەر ۋە چاپانچىلىق ئۈچۈنلا چاپان كۆتۈرۈپ يۈرگەن بىلەرمەنلەر بۇ ساھەدە بوي كۆرسىتىشتىن ئاۋۋال ئۆزلىرىنى ئۆزى كۈلكىگە قويىدىغان يۇقىرىقىدەك ئالىقاناتچە ۋە مۇتەئەسسىپچە تۇتۇملاردىن ئېرىغدىلىپ تۇرۇپ چۇقان كۆتۈرۈشى كېرەك ئىدى. بىراق،  سۆز - چۆچەك ھېسابىدىكى پاخال ئېتىرازلىرىغا، تۇخۇمدىن تۈك ئۈندۈرۈش تىپىدىكى تىرناق ئېچى «باھالىرى»غا تايىنىپ قېلىشقىنىغا قارىغاندا، ئۆزلىرىنىڭ بۇ باھالىرىدا يالغۇز «ئۇيغۇر بۇلاق»نىڭ ئاپتورىنىڭ ئۇششۇقلىقىغا پاس چىقىرىشىپ بەرگەندىن سىرت، ئۆزلىرىنىڭمۇ تايىنلىقلىقتا قېلىشمايدىغانلىقلىرىنى بازارغا سېلىۋاتقانلىقى كۆرۈنۈپ تۇرىدۇ.\n\nيېزىلغان ئەسەر ئوتتۇرۇلۇقتا، ئوبزورىمۇ شۇ. مۇناسىۋەتلىك تەنقىدلەر قانداقتۇر بەتنامچىلارنىڭ ئەزۋەيلەۋاتقىنىدەك ئەمەس، ئەكسىچە ئەسەرنىڭ بەدىئىي قۇۋۋىتى، تۈپ ئىدىيەلىرى مۇھاكىمە قىلىندى، ئاپتور قەلىمىدە ئىپادىلىنىۋاتقان شالغۇت زېھنىيەت ۋە بۇ زېھنىيەتتىن ئىلگىرى سۈرۈلۈۋاتقان ئىدىيەلەر تەنقىدلەندى. قانداقتۇر ئاپتورنىڭ شەخسىيىتى مەركەز قىلىنىپ تەنقىدلەنمىدى. مەسىلىگە دىنىي نۇقتىدىن باھا تېخىمۇ بېرىلمىدى. شۇنداق ئىكەن، بۇنىڭغا قايتۇرما جاۋابمۇ قانداقتۇر «تۆھمەت قىلدى» يەي، «دىنغا قارشى قالپاق كىيدۈردى  » يەي، دېگەندەك كۆكەرمىلىك قىلىش، ياكى يۈزنى داپتەك قىلىپ بولۇۋېلىش، ياكى بولمىسا بىچارىلەرچە ئىڭراپ مەزلۇم سىياقىغا كىرىۋېلىش ۋە بۇ ئارقىلىق باشقىلارنىڭ ھېسداشلىقىغا تېۋىنىش ئاساسىدا ئۆزىنى گويا ئۇۋالچىلىققا قالغاندەك كۆرسىتىش تەرزىدە ئەمەس، ئەكسىچە پاراللېل سەۋىيەدە ئەسەرگە ئەسەر بىلەن جاۋاب قايتۇرۇش، ئوتتۇرىغا قويۇلغان كونكرېت پاكىتلار، دەلىللەشلەر ۋە ئەتراپلىق تەھلىللەرگە قارىتا قايىل قىلارلىق جاۋاب بېرىش بولۇشى لازىم. مۇنداقچە ئېيتقاندا، ئەسەرگە قارىتا قانداقتۇر قۇترىشىۋاتقانلار قىلىۋاتقاندەك، يوشۇرۇن ئاڭغا ئورناپ كەتكەن ئادەم يېغىپ پىپەن قىلىش تىپىدىكى خىتايچە تىياتىر قويۇش تۈسىدە مۇئامىلە قىلىنماستىن ئەسەرگە ئەسەر بىلەن يولىدا ئوبزور ئېلان قىلىنغان ئىكەن، قايتۇرما ئىنكاسمۇ قەلەمگە قەلەم بىلەن جاۋاب قايتۇرۇش ئۇسۇلىدا بولۇشى كېرەك. مەسىلە ئەدەبىي ساھەگە چېتىشلىق بولغان ۋە قەلەم بىلەن بېرىلگەن رەددىيەنى شۇ ساھەنىڭ قائىدىسىگە ئۇيغۇن شەكىلدە قەلەم بىلەن قايتۇرۇش كېرەك بولىدىغان بولۇشىغا قارىماي، خۇددى نۆۋەتلىشىپ ئۆيىدە قاتار چاي ئوينايدىغان بىر ئانسامبىلنىڭ مۇۋەققەت سازەندىلىرىدەك بىر كۈنىسى ئۇ سەھىپىگە، يەنە بىر كۈنىسى بۇ سەھىپىگە توپلىشىپ پىپەن قىلىش، قارىسىغا چۆكۈرۈپ ئىغۋاگەرلىك قىلىش قانچە ساپاسىزلىق بولسا، مەسىلىنىڭ قائىدىسىنى نەزەرگە ئىلماي، قانداقتۇر ئاغزاكى سۆھبەت شەكلىدە، ياكى تېلېۋىزور ئېكرانى ۋەياكى چايخانا پاراڭلىرى تۈسىدە ئوبزور مەسىلىسىنى پاراڭ تىلى ئارقىلىق ھەل قىلىۋالماقچى بولۇشقا ئۇرۇنۇش بولسا، ئىشنىڭ يولىنى بىلمىگەنلىك، ۋەزنىنى دىتلىيالماسلىق، شۇنداقلا ئۆزى پۇت سالغان ساھەنىڭ قائىدىسىنى چۈشەنمەيدىغان باسقۇچتا تۇرۇپ سۇقۇنۇپ كىرىۋالغانلىقنىڭ ئىپادىسىدۇر. مەسىلىگە بۇ دەرىجىدە يېنىكلىك بىلەن مۇئامىلە قىلىش ئىلىم ساھەسى بىلەن سىياسەت ساھەسىنى پەرق قىلالمىغانلىق، مەسىلىگە ئىلىم بىلەن ئەمەس، تەتۈر تەشۋىقات شەكلىدە مۇئامىلە قىلىش بولۇپ، بۇنداق تەنتەكلىكلەرنىڭ ھەممىسى ئەمەلىيەتتە، سۇنى كۆرمەي تۇرۇپ ئىشتان سالغانلىق، جەڭ بولماي تۇرۇپ ئاق بايراق چىقارغانغا باراۋەر.\n\nئوبزورغا بولالماي قۇتراۋاتقانلار ياكى ئۆتكۈنچە قۇترىشىپ بېرىۋاتقانلار بولسۇن، ئومۇمەن بۇلارنىڭ كۆپچىلىكىنىڭ سەمىمىيەتتىن سۆز ئېچىپ تۇرۇپ سەمىمىيەتسىزلىك قىلىۋاتقانلىقى، خام تەخمىنلەرگە تايىنىپ تۇرۇپ مەسئۇلىيەتسىزلەرچە مۇئامىلە قىلىۋاتقانلىقى، ئىلمىيلىكتىن، پىكىردىن سۆز ئېچىۋاتقاندەك كۆرۈنۈپ ئەمەلىيەتتە سەھىپىلەر ئارا غەيۋەتچىلەر كۇلۇبى ئېچىشقا تەمشىلىۋاتقانلىقى مەلۇم. بۇلارغىمۇ گەپ يۇقىرىقىدەك بولۇپ، ساقال تاشلاۋاتقان ساھەنى بىلسە، بىلگەنچە ئويۇننى قائىدىگە چۈشۈرۈپ ئوينىشى لازىم. پىكىرگە سەۋىيەسىز مازاقلار بىلەن ئەمەس، ئەقىل ۋە تەپەككۇر بىلەن جاۋاب قايتۇرۇشى،  ياراتقۇچى قەسەم بىلەن تىلغا ئېلىش ئارقىلىق شەنىنى يۇقىرى كۆتۈرگەن، سەپسەتىلەر ئۈچۈن ئەمەس، ھەقىقەت ئۈچۈن خىزمەت قىلغۇچى قورال قىلىپ ياراتقان، ئەقىل ۋە پىكىرنىڭ خادىمى بولغان قەلەمنىڭ ھەققىنى لايىقىدا ئادا قىلىشقا تىرىشىشى، ئۇنىڭ قەدىر-قىممىتىنى ئاغزاكى پاراڭ سۆھبەت دەرىجىسىگە چۈشۈرۈشتەك كالامپايلىقلار بىلەن ساپاسىزلاشماسلىقى، مەسىلىگە غەرەزلىك، مەككارلىق بىلەن ئەمەس، ئەستايىدىللىق ۋە ئىلىم ئىگىسىدە بولۇشقا تېگىشلىك مەسئۇلىيەت بىلەن مۇئامىلە قىلىشى ئەدەپتىن ۋە ئىنساپتىندۇر. ئۇنداق بولمىغاندا، يۇقىرىقى مەشھۇر ماقال تەمسىلىدىكىدەك، ئىلىمگە ۋە پىكىرگە تۇتقان يۈرۈش - تۇرۇشلار (مۇئامىلىلەر) گە ۋە چىقىرىۋاتقان چۇقان - سادالارغا قاراپ قۇتراۋاتقان ۋە قۇترىشىپ بېرىۋاتقانلارنىڭ ماھىيەتتە ئۆردەكتىنمۇ پەس جاندارلارغا ۋەكىللىك قىلىۋاتقانلىقىنى ھۆكۈم قىلماقتىن، ئەمەلىيىتىگە قاراپ خاراكتېرى بويىچە مۇئامىلە قىلماقتىن ئۆزگە چارە قالمايدۇ. ۋەسسالام!\n\n**- بۇرھان مۇھەممەد**"}
{"title": "قۇياش مىسالى نۇر چاچقانىدى", "author": "بۇرھان مۇھەممەد", "date": "2022-09-26", "tags": [], "content": "# قۇياش مىسالى نۇر چاچقانىدى\n\nئالىم ئۆلدى، ئالەم ئۆلدى. بۇ سۆز ئىلىمگە ئىرق، مىللەت، مەزھەپ ۋە باشقا بىر قاتار سۈنئىي مەنسۇبىيەتلەرنى ئارىلاشتۇرماستىن مۇئامىلە قىلىپ كەلگەن، ئىلىمنى ھەممىنىڭ ئورتاق خەزىنىسى دەپ تونۇغان، ئىلىمگە پوزىتسىيە تۇتۇشتا سېنىڭ - مېنىڭ چاكىنىلىقلىرىغا كىرمەستىن، ئۇنى كىرگۈزۈپ بۇنى شاللاشتەك ئىدېئولوگىيەلىك دوگمىلىققا پېتىپ قالماستىن ئۇنىڭدىن پايدىلىنىشنى ئۇققان، ئىلىمنى قۇياش مىسالى ئىنسانىيەت تەڭ بەھرىمەن بولىدىغان نۇر ۋە ئورتاق ھەققى دەپ بىلگەن، ئۇ قەيەردە بولسا ئىزىغا چۈشۈشنى ئىبادەت، ئۇنىڭ ھېكمەت ئافتابىدىن ئىسىنىشنى بۇرۇچ بىلگەن ۋە بۇنى مەدەنىيەت ئىنشاچىلىقىدا شوئار قىلغان ئەجداد سۆزلىرىدىندۇر. بۇ سۆز ئۆز نۆۋىتىدە بۈيۈك مەدەنىيەت زەنجىرىنىڭ ساھىبخان ھالقىلىرىدىن بىرى بولغان تۈركىستانلىقلارنىڭ ئىلىمگە ۋە ئالىمغا بەرگەن يۈكسەك قەدىر - قىممىتىنى ئىپادىلەيدىغان سۆزلەردىندۇر. \n\nبۈگۈن شەرقىي تۈركىستاننىڭ مەدەنىيەت ئومۇرتقىسىنى تىك تۇتۇش، مەۋجۇتلۇق كىرىزىسىدا ساغلام بولغان ئىسلامىي مەپكۇرىلەر بىلەن خەلقنى ئايدىڭلىتىش يولىدىكى كۈرەشتە پىكىرلىرى بىلەن تەسىر كۆرسىتىپ كەلگەن، يېقىنقى زامان شەرقىي تۈركىستان ئىلىم ئەھلىلىرىنىڭ قاتماللىقتىن خالىي، ئاشقۇنلۇقتىن يىراق ھالدا ئىسلامىي ئاڭ - چۈشەنچىلىرىنى ساغلام تۇتۇشتا ئىلغار كۆز قاراشلىرى، ئىجتىھاد مېۋىلىرى بىلەن زور تەسىر كۆرسىتىپ كەلگەن، دىن ئۆلىمالىرىغىلا ئەمەس، بىر تۈركۈم زىيالىلار، يازغۇچى - ئەدىبلەرگە قەدەر بەلگىلىك تەسىر قىلىپ كەلگەن، دۇنياۋى كەڭلىكتە نەزەر تاشلىغىنىمىزدا بولسا، چاغداش دۇنيادا مۇسۇلمانلار دۇچ كەلگەن ئەقىدەۋى، ئەخلاقىي ۋە ئىجتىمائىي ھەمدە سىياسىي كىرىزىسلىرى خۇسۇسىدا ئايدىڭلاتقۇچى ئەسەرلىرى بىلەن تونۇلغان، شۇنداقلا دەۋرنىڭ تۈرلۈك يېڭىچە ھادىساتلىرىنى ئىسلامىي نۇقتىئىنەزەردە كۆزىتىپ مۇئامىلە قىلىشتا ئۆزىگە خاس ئىجتىھاد مېتودى، نەزەرىيەلىرى بىلەن دۇنيا مىقياسىدا، جۈملىدىن شەرقىي تۈركىستان ئۆلىمالىرى ئارىسىدا كۈچلۈك نوپۇز تىكلىگەن زامانىمىزنىڭ مۇتەپەككۇر ئالىمى **ئىمام يۈسۈف قەرەداۋىي** دۇنيا ھاياتىنى ئاخىرلاشتۇرۇپ تەڭرى دەرگاھىغا يول ئالدى. \n\nكۈنىمىزدە دەۋرىنىڭ مۇجەددىدى، مۇجتەھىد ئىمامى سۈپىتىدە تەرىپلىنىپ كەلگەن، كەڭ دائىرىلىك نەشر - ئەپكارلىرى، شۇنداقلا پۇختا ئاساسقا ئىگە ۋەسەتىيلىك نەزەرىيەسى بىلەن مەشھۇر بولغان بۇ بۈيۈك ئالىم نە پەقەت بىرەر ئىقلىمنىڭ، بەلكى ئىسلام ئۈممىتىنىڭ فەقىھى بولۇش بىلەن دىققەتكە سازاۋەردۇر. ئالىم يەنە نوقۇل ئىلمىي جەھەتتىكى، شۇنداقلا فىقھىشۇناسلىق ساھەسىدىكى مۇۋەپپەقىيەتلىرى بىلەنلا چەكلىنىپ قالماستىن، زېھنىي ئىشغال سىنىقىنى باشتىن كەچۈرۈۋاتقان مۇسۇلمانلار دۇنياسىنىڭ ئازادىيىتى، ئىھياسى ئۈچۈن ئۆمۈر ھاياتىنى سەرپ قىلغان، ئىنسانىيەتنىڭ ھەر تۈرلۈك مۇستەملىكىچىلىك كىشەنلىرىدىن ئازاد ۋە ھۆر بولۇشلىرىنى ئۈمىد قىلىپ ياشىغان، بۇ بارىدا بىر كىشىلىك ھەسسىسىنى قوشقان تۆھپىكارلاردىندۇر. ئىمام قەرداۋىي زۇلۇمغا قارشى ھەققانىيەت ئۈچۈن دىنى ۋە ئەقىدىسىنىڭ تەقەززاسى نېمە بولسا، شۇ بويىچە ياشاشنى، ئۆز پىرىنسىپلىرى ئۈچۈن ھەرقانداق مەنپەئەت ياكى كۈچنىڭ كۈنلۈكى ئاستىغا كىرىپ قىلىشنى رەت قىلىپ ياشىغان ۋە بۇنى مەسئۇلىيەت بىلگەن، ئىلمىي ئىجىتىھادى قانداق كۆز قاراش ياكى ئىدىيەنى مۇئەييەنلەشتۈرسە ئۇنى ئوتتۇرىغا تاشلاشتىن تارتىنىپ قالمىغان، بىلگەنلىرى ئاساسىدا ئۆز پىكىرلىرىنى دەلىللىك ئوتتۇرىغا تاشلاپ كەلگەن مۇجاھىد ئالىملاردىندۇر. ئاللاھ ئالىمنىڭ ياتقان جايىنى فىردەۋس جەننىتىدىن قىلغاي! ئىلمىي ئىجتىھادلىرىدا كەتكەن سەھۋەنلىك ياكى خاتالىقلىرىنى مۇجتەھىدلىك مەرتىۋىسىدە مۇئامىلە قىلىنىدىغان تارازا - مىزان ئاساسىدا مەغپىرەت، رەھمەت ۋە ئەجىر ساۋاب بىلەن تارتۇقلىغاي! قەلەم ۋە ئىلىم بىلەن ئۆتكۈزگەن جىھادىي ھاياتىنى مەقبۇل قىلىپ سائادەت ئەھلى بولغان شەھىدلەر، سىددىقلار ۋە نەبىيلەر بىلەن بىر ئورۇندا بولۇشقا مۇۋەپپەق ئەيلىگەي!\n\n### ئىمام قەرەداۋىينىڭ تارىخىي نۇتۇقلىرىدىن پارچە:\n\n> «ئاللاھقا ھەمدە بولسۇنكى، مەن قاتارغا كېلىپمۇ ھىممىتىمنى ئۈستۈن، قەددىمنى تىك قىلىپ ياشاپ كەلدىم. شەرەپ - نامۇسۇمغا داغ چۈشۈرمىدىم. ھېچكىم ماڭا ھاياتىمدا بىرەر نۆۋەت ئىككى يۈزلىمىچىلىك قىلغىنىمنى ئالدىمغا تاشلاي دەپمۇ تاشلىيالىغان ئەمەس. ئەگەر مەن مۇناپىقچە كۈن كەچۈرۈشنى تاللىغان بولسام ئىدىم، ھاكىمىيەتنىڭ ھارۋىسىدىن نان تېپىپ يېيىشكە خۇشتار بولسام ئىدىم، ئانا يۇرتۇمدا قېلىۋەرگەن بولاتتىم. ئانچىكى چۈشۈپ بېرىشلەرگە، شۇنچىكى پىرىنسىپلىرىمدىن ۋاز كېچىپ بېرىشىم بەدىلىگە مەندىنمۇ تۆۋەن سەۋىيەلىكلەر ئىگىلەپ ياتقان چوڭ چوڭ مەنسەپلەرگە ئاللىبۇرۇن ئېرىشىپ بولغان بولاتتىم. ئەمما مەن ئۇنداق ياشىغاندىن دىنىمنى قوغداپ ياشاشنى، پىرىنسىپلىرىمگە ئىگە چىقىپ كۈرەش قىلىشنى، مەۋقە - مەيدانىمدا مەھكەم تۇرۇپ سابىت قەدەم تاشلاشنى ئەلا بىلدىم. ھەرقانداق زومىگەر زالىمغا بوي ئېگىش تۈگۈل ئۇنىڭغا جەڭ ئېلان قىلغان تەرزدە شۇنداق دەپ كەلدىم: پۇت - قولۇمغا كىشەن سالساڭمۇ، قامچاڭنى ئۈستۈمگە يۈگەن قىلىپ تاقىساڭمۇ، بوغۇزۇمغا خەنجەر  بىلەن ئۇرساڭمۇ، ئىدىيەلىرىمدىن بىردەممۇ ۋاز كەچكۈزەلمەيسەن، ئىمانىمنى مەندىن تارتىپ ئالالمايسەن، ھەقىقەت نۇرۇمنى ئۆچۈرەلمەيسەن. (بىلكى،) نۇرۇم قەلبىمنىڭ چوڭقۇرىدا، قەلبىم رەببىمنىڭ ئىلكىدە. قەلبىمنى ئىلكىدە تۇتقان رەببىم شەك-شۈبھىسىز مېنىڭ مەدەتكارىم، نۇسرەت بەرگۈچىمدۇر.\n>\n> بۇندىن كېيىنمۇ مەن (مانا بۇ شوئۇردا)، ئەقىدەم ئېشىلگەن ئارقانغا مەھكەم ئېسىلغان ھالدا ياشايمەن. ئۆلسەممۇ تەبەسسۇمىمنى يوقاتماستىن دىنىمنى ئىھيا قىلىش يولىدا ئۆلىمەن.\n>\n> مانا بۇ مېنىڭ زالىم ھۆكۈمدارلارنىڭ قارشىسىدا ئېيتقانلىرىم. مەن ئاخىرىغىچە بۇ مەيدانىمدا قالىمەن ۋە ھېچبىر ۋاقىت دىنىم خۇسۇسىدا سۈلھى - سالاغا كەلمەيمەن. بىرۋانىڭ دىنى بىلەن دىنىمنى سودىلاشتۇرۇش ئۇياقتا تۇرسۇن، دۇنيالىق مەنپەئەت بەدىلىگە دىنىمنى ئەسلا ساتمايمەن».\n\n**- بۇرھان مۇھەممەد**\n*2022-09-26*\n\n---\n\n### [مۇنازىرە ۋە ئىنكاسلار]\n\n#### مۆئمىنلەر قېرىنداشتۇر:\n> ئەسسالامۇ ئەلەيكۇم بۇرھان ئەپەندىم سىز تەرىپلەۋاتقان بۇ ئۇستاز ھەقىقەتەن سىزنىڭ دىگىنىڭىزدەك ھاياتتا ياشىغان بولسا نىمىشقا ئۇيغۇرلارنىڭ ئاۋازى بولمىدى؟\n\n#### ئويغاقلار دۇنياسىدا − بۇرھان مۇھەممەد:\n> ۋەئەلەيكۇم ئەسسالام، ئالدى بىلەن شۇنى ئايدىڭلاشتۇرۇۋالماق كېرەك. ئالەم بىنا بولغاندىن بېرى ھېچبىر ۋاقىت خاتا سوئالنىڭ توغرا جاۋابى چىققان ئەمەس. ئىمام قەرداۋىي مەن دېگەندەك بولغانلىقى ئۈچۈن مۇشۇنداق تەرىپلىدىم. نېمىشقا ئۇيغۇرنىڭ ئاۋازى بولمايدۇ، دېسىڭىز قولىدا قەلەم، ھوقۇق بار چاغدا خەۋەردار بولغىنىچە بىز ھەققىمىزدە سۆزلەپ تۇردى. قولىدا ھوقۇق بار چاغدا، بۈگۈنكى دەۋاچى تىپلارنىڭ كۆپى ئاتالمىش ئاپتونوم رايون ۋە ئۇنىڭ نەيرەڭۋاز ئىستىخباراتچىلىرىنىڭ ساختا تەشۋىقاتلىرىغا مىراب بولۇپ ياشاۋاتقان زامانلاردا ئۇيغۇرنىڭ كۆرۈۋاتقان زۇلۇملىرى مەسىلىسىدە ھەيئەتلەرنى تەشكىللەپ، يىغىنلارنى ئۇيۇشتۇرۇپ زۇلۇمغا قارشى ئاۋاز چىقىرىپ تۇرغان. بىزنىڭ بۈگۈنكى ئۆلىما قالپىقىنى كىيىپ ياشاۋاتقان تىپلار ۋەتەن ئىچىدە بىر - بىرىنىڭ داستىخىنىدىكى پوشكاللارنىڭ ئاز كۆپلۈكى، ئۇرۇق - سېمىزلىكىنى دەڭسىشىپ سىياسىي تەقدىرى غېمىدە يوق يۈرگەن زامانلاردا، ئىسلام دۇنياسىدا كېزىپ يۈرگەن ۋە ئۇيغۇرلارنى «ئاز سانلىق مىللەت» دەپ تۇرۇپ سۆزلىنىدىغان جۆيلۈشلەرنى ئەيىبلەپ بۇ خۇسۇستا تەنقىدىي كۆز قاراشلىرىنى بايان قىلغان. ئۇنىۋېرستېتلاردا دەرسلىرىدە توختىلىپ ماڭغان. ھەتتا قايسى كۈنلىرى ئۇيغۇرنىڭ سىياسىي رەھبىرىمەن، دەۋاتقان كىشىلەرنىڭ باشچىلىقىدا دۇنيا بىلىپ كەتكەن «ئۇيغۇرلار ئىرقىي قىرغىنچىلىق ياشاۋاتىدۇ»، دېيىلىۋاتقان خەلقنىڭ داد - پەريادىنى ئاڭلاتقىلى شۇنچە ئامانلىق خادىملىرىنىڭ توسقۇنلۇقىغا قارىماي بارغىنىدا، ئۇۋۇسىغا كىرىۋېلىپ مىللەتنىڭ ئالدىغا چىقىشقا جۈرئەت قىلالمىغان ئاتالمىش خەلقئارالىق ئىسلام بىرلىكى تەشكىلاتلىرىنى بۇندىن ئون نەچچە يىل ئاۋۋال ئۇيغۇرلار ئۈچۈن ھەرىكەتلىنىشكە كۆندۈرۈپ يىغىن ئېچنشقا سەپەرۋەرلىك قىلغان. شۇ كۈنلەردە يىغىلىشقا بىر كۈن قالغاندا ئاتالمىش تەشكىلات خۇددى بۈگۈنكىگە ئوخشاشلا ئاۋاز چىقىرىشتىن باش تارتىپ تۇرۇۋالغان. تېلېفۇن قىلسا ئالغىلى ئۇنىماي يېتىۋالغان. بۈگۈن بىزنىڭ قىرىق نەچچە يىللىق سىياسەتچىلىرىمىز كار كەلمىسىمۇ مېڭىۋاتقان يولنى ئون يىل ئاۋۋال مېڭىپ مۇسۇلمان دۇنياسىنىڭ بېشىغا مۇسەللەت بولۇۋالغان دىن نامىدىكى قۇرۇملارنىڭ قانچىلىك تۇتامى بارلىقىنى كۆرۈپ ئەپسۇسلىنىشلىرىنى ئېيتقان. بۇنىڭ بىلەن بولدى قىلماي ئۆز ئالدىغا چاقىرىق ئېلان قىلىپ، مەخسۇس پائالىيەتلەردە ئۇيغۇرلار ھەققىدە توختىلىپ تۇرغان. تور بەتلىرىدە، دۇنيا ئىسلام ئالىملىرى بىرلىكىنىڭ تور سەھىپىلىردە بۇنى كۆرەلەيسىز. 90 ياشتىن ئېشىپ قالغان ھالدىمۇ بىزگە دۇئا قىلىشنى ئۇنتۇمىغان، قۇرۇم قولدىن كەتكەندە، تەشۋىقات سۇپىلىرى ئۆز قولىدا بولۇپ ئۇچۇر - خەۋەرلەرنى، كۈن تەرتىپلەرنى تولۇق بىلىپ بولالمىغان، كىرىزىسلارنىڭ كۆپلۈكىدىن يېتىشىپ بولۇش مۇمكىنسىزلىشىۋاتقان، كېسەل تارتىپ چەكلىك خەۋەرلەردىن باشقىلىرى بىلەن ئۇچرىشىش تەس بولغاندا، نېمە ئۈچۈن ئۇيغۇرلارنىڭ ئاۋازى بولمايدۇ، دەپ سوئال سوراش بەكلا نادانلارچە، بىلىپ تۇرۇپ سورالغاندا نومۇسسىزچە بولۇشى مۇمكىن. نېمە ئۈچۈن ئۇيغۇرلارنىڭ ئاۋازى بولمايدۇ، دېگەن سوئالىنىڭ جاۋابىنى تولدۇرۇش تېخىچە ئۆز ئىچىمىزدىن، ئۆز مىللىتىمىزدىن، ئۆز ئىرقىمىزدىن تۆرەلگەن ئۇقۇمۇشلۇقلارغا يېتىشمەيۋاتقاندا، سوراش ئۈچۈنمۇ خېلى ئەتراپلىق نادان بولۇش لازىم بولسا كېرەك. بىز ئۆزىمىزنىڭ مۇستەملىكە تارىخىمىزنى توغرا ئاڭلىتالايدىغان بولغاندا، ئىندىجىنىس ماركىسىنى تاقاشتىن نومۇس قىلىدىغان سىياسەتچىلەر ئىش بېشىدا تولۇق ئاكتىپلىنالىغاندا ئاندىن يۇقىرىقىدەك سوئاللارنى ئىسلام دۇنياسغا ياكى يەنە بىر يەرگە نېمىشقا پالانچى مەشھۇر ياكى نوپۇزلۇق ئادەم بىزنىڭ ئاۋازىمىز بولمايدۇ، دېگەن سوئالنى تاشلىساقمۇ كېچىكمەيمىز. سوئال ئەگەردە «نېمىشقا بىز ئۈچۈن سۆزلىمىدى؟» بولۇپ قالسا، بۇنىڭ جاۋابى يۇقىرىقىدەك.\n>\n> ئەگەر بىر تۈركۈم ئەجداد ئۇرۇقىنى تۈكباش شىمپەنزىنىڭ نەسەبىدىن ئىزدەيدىغان تىپلارنىڭ بەس - بەستە تارقىتىشىۋاتقان تۇتۇرۇقسىز گەپلىرىنى، ئىمام قەرداۋىي خىتاي زىيارىتىدە سۆزلىگەن ۋىدىيوسىنى، مۇنداقچە ئېيتقاندا، ئاتالمىش شىنجاڭ تەۋەسىدىكى كادىر تەرجىمانلارنىڭ قولى ئارقىلىق بۇرمىلاپ تەرجىمە قىلدۇرۇپ تورغا قويۇۋەتكەن ۋىدىيوسىدىن ئەتكەسچىلىك ئۇسلۇبىدا پايدىلىنىپ ئالىمغا ھاقارەت ۋە ئادىمىيلىكتىن چىققان ئىنكاسلىىرنى كۆرۈپ يۇقىرىقىدەك سوئال تۇغۇلغان بولسا، دېمەك بۇ يەردە قازانغىنى ئاشۇ تۈكباشلارنىڭ غەۋغاسىنىڭ چىقىشىنى كۈتۈۋاتقان، مىللەتنىڭ ھەر تۈرلۈك سەرخىللىرىدىن ئاۋاملىرىغىچە ھۆرمەت نەزىرىدە قاراۋاتقان پېشۋا ئۈستىدىن زەھەرخەندە پىلان تۈزگەن خىتاينىڭ ئۆزى، غەلىبە قىلغىنى خىتاينىڭ يىللار ئاۋۋال قىلغان مادىئىن چەيناچە تەشۋىقاتىنىڭ مېۋىسى بولىدۇ، خالاس.\n\n#### مۆئمىنلەر قېرىنداشتۇر:\n> سىزدىن كاللامدىن ئۆتمىگەن ئاددى بىر سۇئالنى سورىغانتىم شۇڭا ئۇنچىلىق جىق ئويلاپ كىتىشىڭىزنىڭ ھىچ ھاجىتى يوق ھەم ئۇ قەدەر نەشتەرلىك گەپ قىلمىسىڭىزمۇ بۇلۇدۇ .مەن رەھمەتلىك توغرىسىدا جىق توختىلىشنى خالىمايمەن .ئەمما مەن ئۇستاز ئۆلىما دىگەننى بۇلۇپمۇ نوپوزلۇق بولغان ئۈممەتكە باشچىلىق قىلىۋاتقان ئالىم سانالغان ئادەملەرنى پەيغەمبەرلەرنىڭ ۋارىسى دەپ بىلىمەنكەن .شۇڭا سىزنىڭ يازمىلىڭىزنى ياقتۇرۇپ ئوقىغانلىقىم ھەم سىزنىڭ ھەق ناھەق ئوتتۇرسىدىكى مەيدانىڭىزدىن سۈيۈنۈپ تۇرغانلىقىم ئۈچۈن بىلمىگەننى بىلۋالساق دىگەن ئۈمۈتتە سۇئال سوراپتىكەنمەن .\n\n#### ئويغاقلار دۇنياسىدا − بۇرھان مۇھەممەد:\n> قىزىم ساڭا ئېيتاي، كېلىنىم سەن ئاڭلا تەرزى ئىدى. شۇڭا جاۋابتا «ئەگەر» قوشۇمچىسى قوشۇلغان. سوئالنى سىز سورىغان بولسىڭىزمۇ نەپ ئالىدىغانلار يەنىلا كۆپچىلىك. شۇ نۇقتىدىن توغرا چۈشىنىپ تۇرغايسىز. تېگىپ كەتكەن جايلار بولسا كۆڭلىڭىزگە ئالمىغايسىز."}
{"title": "پاخاللاشتۇرۇلغان بايرام ئۇقۇمى ۋە تېڭىلىۋاتقان «بايرام» لار", "author": "بۇرھان مۇھەممەد", "date": "Unknown", "tags": [], "content": "# پاخاللاشتۇرۇلغان بايرام ئۇقۇمى ۋە تېڭىلىۋاتقان «بايرام» لار\n\nمىللىي خاسلىقنى گەۋدىلەندۈرىدىغان نۇرغۇن قىممەتلىك ئەنئەنىلىرىمىز، كىيىم-كېچەك مەدەنىيىتىمىز بار. بۇلارنى تەشۋىق قىلىش، تونۇشتۇرۇش، مىللىي خاسلىق ۋە مەدەنىيەت پۇرىقى كۈچلۈك بولغان ئەنئەنىلەرنى جارىي قىلدۇرۇپ مېڭىش ئەجدادلار ئىزىدۇر. ئەلۋەتتە، بىزنىڭ بۇلارنى يىلدا بىر نۆۋەت ياد ئېتىپ كىيىپ قويۇش بىلەن ئەمەس، ئىزچىل كىيىپ، خاسلىقنى گەۋدىلەندۈرۈپ تۇرۇشقا ئېھتىياجىمىز بار. بۈگۈن مەدەنىيىتىمىزنىڭ روھىنى گەۋدىلەندۈرگۈچى ئۇقۇملىرىمىز شالغۇت تەبىرلەشلەر بىلەن بۇلغانغىنىدەك، بايرام ئۇقۇمىمۇ شالغۇتلاشتى، بايرامدىكى ۋارىيانتلار بايرامنىڭ ئۆزى قىلىپ كۆرسىتىلدى. كىيىم-كېچەكتىن بايرام ئىجاد قىلىش پىكىرى بۇنىڭ تىپىك مىسالىدۇر. ئەگەر ھەقىقەتەن بايراملىق ۋە توي-تۆكۈنلەردە كىيىپ يۈرگەنلىرىمىزدىن بايرام قىلىپ مەدەنىيەت تىرىلدۈرگىمىز كەپكەتكەن بولسا، مەدەنىيىتىمىزنىڭ خاسلىقىنى جارىي قىلدۇرىدىغان نەرسىلىرىمىز كۆپ. پەقەتلا ئۇنى كۈندىلىك تۇرمۇشىمىزغا مۇناسىپ ھالەتتە ئىجرا قىلدۇرۇشنى ئىزچىللاشتۇرۇش كېرەك بولىۋاتىدۇ خالاس! ئەگەر بۇ خاسلىقلار تاشلىنىپ قېلىۋاتقان بولسا، بۇنىڭ تاشلىنىپ قېلىشتىكى ئارقا كۆرۈنۈشنى تېپىش ۋە بۇنى تەتبىقلاشنى ھەقىقىي يىلتىزى بار، نام نەسەبى ئېنىق بايراملىرىمىز سايىسىدە ئۆزلەشتۈرۈپ كۆنسەك، ئۆزىمىزدىن، ئائىلىدىن باشلاپ راۋاجلاندۇرۇپ مېڭىشقا كۈچىسەك بولىدىغان ئىشلار. ئەكسچە بۇنى ئۆز ئورنىدا قىلماي، ئەھمىيىتىگە لايىق شارائىت ۋە پۇرسىتىدە قىلماستىن تۇخۇمدىن تۈك ئۈندۈرگەندەكلا بىر ئىشلارنى مىللىي دەۋاغا، مىللىي مەدەنىيەت بايرىمىغا، ئىلاھىي ئۇلۇغۋار دەستۇر-پەرمانلارنىڭ يوليورۇقلىرىغا باغلاپ ئومۇملاشتۇرۇشقا ئۇرۇنۇپ بېقىش مىللىي خاسلىق باھانە قىلىنغان مىللىي ياتلىشىشتىن، پۈچەكلىشىشتىن باشقا نەرسە ئەمەس. شۇنداقلا ئۇچىغا چىققان ئەخمىقانىلىق ۋە مەدەنىيەت قاتلىمىنىڭ مۇھىملىق دەرىجىسىنى پەملىيەلمىگەنلىك، قىممەت فۇنكىسىيەسىنى دىتلىيالمىغانلىقتىن باشقا ئىش ئەمەس.\n\nبۈگۈن ھېيت-ئايەملىرىمىزدە، ئەنئەنىۋى بايراملىرىمىزدا كىيىدىغان نەرسىلىرىمىزنى، ئىشلىتىدىغان جابدۇقلىرىمىزنى پارچىلاپ، قارىسىغا بايرام ئىجاد قىلىشقا يۈز تۇتقان بولساق، بۇنىڭ ئىزاھاتى ئەقلىمىز گەجگىمىزگە باغلاقلىق دېگەنلىككە باراۋەر. بايرام تەنتەنىسىگە جور بولىدىغان پارچە ئەنئەنىلەرنى مۇستەقىل بايراملىق نەرسىمىز سۈپىتىدە ئېلىپ چىقىشنى مەدەنىيەت تىرىلدۈرۈش دېگىلى بولىدىغان ئىش بولسا، بۇنىڭ چېگراسىنى دوپپىغا باغلاپ قويۇشنىڭمۇ ھېچبىر ئاساسى يوق. دوپپىنى مىللىي خاسلىققا ۋەكىل بولغۇچى بايرام قىلغىلى بولغان يەردە، بۇنداق ئۆز بېشىمچىلىق بويىچە ئىش كۆرگەندە، ھازىر تاشلىنىپ قالغان، مىللىي ئەنئەنە كىيىنىشىدىن چۈشۈپ قالغان بەلۋاغ تاقاش، پىچاق ئېسىش، تور رومال ئارتىشقىچە ھەممىسىنى ئايرىم-ئايرىم بايرام دەۋالغىلى يول چىقىشى ئەقەللىي بىر ئىش بولۇپ قالىدۇ. ئەگەر بۈگۈنكىدەك دوپپا بايرىمى قىلىپ بېكىتىشنى يانپاشقا ئۇرۇپلا ھە-ھۇ قىلىپ مىللىي بايرام قىلىۋېلىش ھەمدە بۇنى «بايرام» دېگەن ئاتالغۇنى ئىشلىتىشكە سالاھىيەتلىك بىر ئىش قىلىۋالغىلى بولۇپ قالسا، ئەتىنى ياكى يەنە بىر ئاينىڭ يەنە مەلۇم كۈنىنى ئاللىقانداق بىر سىمۋوللارغا باغلاپ «مەسە-كالاچ» بايرىمى، «بەلۋاغ-پوتا» بايرىمى دەۋېلىش مۇمكىن بولىۋېرىدۇ. ھالبۇكى، بۇنداق زىل، مەسئۇلىيىتى بۈيۈك ئىشلار شۇنداقلا «دەۋېلىشلار»، ھە-ھۇ قىلىپ سەھنە ياساپ مەيدانغا ئېلىپ چىقىشلار بىلەنلا سالاھىيەتلىك بىر ئىش بولمايدۇ،-دە!\n\nبۈگۈن ھەقىقەتەن مىللىي خاسلىقنى كۈچەيتىدىغان، مەدەنىيىتىمىزنىڭ ئۆزگىچىلىكىنى نامايەن قىلىدىغان ۋە قانداقلا ئەۋزەل خۇسۇسىيەتلەر بولسا شۇنى گەۋدىلەندۈرۈش مىللىي بۇرچقا، دىنىي تەلەپكە ئايلىنىپ بولۇنغان بىر پەيت. ئەمما بۈگۈنكى كۈننىڭ ئاتالمىش مىللىي دېيىلىۋاتقان «بايرام» لىرى شەرقىي تۈركىستان خەلقنىڭ، ياكى ئۇيغۇر خەلقىنىڭ مىللىي بايراملىرى بولماستىن بەلكى، تاجاۋۇزچىلارنىڭ سىياسىتى تەستىقلىغان، ئاتالمىش شىنجاڭدا مەزگىللىك ئومۇملاشتۇرۇشقا دەستەك بېرىلگەن، ئەتەي يولغا قويۇلغان ئاتالمىش مەدەنىيەت تىرىلدۈرۈش ھەرىكەتلىرى بولۇپ ھېسابلىنىدۇ. مۇنداقچە ئېيتقاندا، تۈركلۈكتىن ياتلاشقان، ئەجدادلارنىڭ ھېچبىر ئىزىغا تۇتاشمايدىغان ياكى ھېچبىر دىنىي دەستۇرىمىزنىڭ روھىدىن ئىلھاملانمىغان، ئەكسىچە ئاتالمىش جۇڭخۇا مەدەنىيىتىنىڭ پارچىسى قىلىنىش ئوبيېكتى قىلىنغان زاماندا ئوتتۇرىغا چىققان يىلتىزسىز، پەقەتلا شەكلىيلىككە بېقىنغان بىر «بايرام» تەشۋىقىنىڭ مەھسۇلىدۇر. قارىماققا شەرقىي تۈركىستان دەۋاسىدىكى زىيالىي قاتلىمىمۇ تۈركىستان ئەنئەنىسىنى ئەمەس، بەلكى شىنجاڭلاشقان ئەنئەنىلەرنى تىرىلدۈرۈش كويىدا بولماقتا، شۇنداقلا مىللەتنى ساقلاپ تۇرىدىغىنى ناخشا-ئۇسسۇل سەنئىتىمىز دەيدىغان ئەبجەش سەنئەتنى پۇرسەت تاپسىلا سەھنىگە ئېلىپ چىقىش بىلەن كۆزگە كۆرۈنۈپ تۇرماقتا، قوللاپ قۇۋۋەتلىمەكتە. بۇنداق ھەرىكەتلەر، ئۇرۇنۇشلار ئەلۋەتتە، ئەقىلىيلىكنى ۋە بىلىمنى ئاساس قىلغان ئويغاقلار نەزىرىدىن قاچقىنى يوق. بۇنىمۇ كۆرۈپ يېتەلمىگەن ئەقىللەرنى قانداقمۇ ئۇيغۇرلۇق، مۇسۇلمانلىق ۋە شەرقىي تۈركىستانلىققا خاس مىللىي روھ يېتىلگەنلەر دېگىلى بولسۇن!\n\nئۇنتۇمايلىكى، بۇ زامان كۆزىمىزنىلا ئەمەس، ئەقلىمىزنىمۇ ئېچىشىمىزنى تەلەپ قىلىدىغان، مەدەنىيىتىمىزنى تارىخىي يىلتىزى بىلەن قوشۇپ قايتىدىن تونۇپ چىقىش، كۆز بويامچىلىقلارغا ئالدىنىپ كېتىشكە قەتئىي بولمايدىغان بىر زامان. بۈگۈنكى چاغ بىز ئۈچۈن بايرام ئوينايدىغان چاغ ئەمەس، ئەكسچە بايرام قىلىشقا ھەقلىق بولغان ئۆزىمىزگە خاس دەۋرنى يارىتىش، كۈچ يېتىشتۈرۈش، روھ يېتىشتۈرۈش، توغرا بىلىم بىلەن ئوزۇقلىنىش، بايرام قىلىشقا ئەرزىگۈدەك بەدەل تۆلەشكە تەييار تۇرۇش زامانىدۇر. شۇنداقلا، ھېچقانداق نەسىل-نەسەبى ئېنىق بولمىغان، ئاتالمىش شىنجاڭلاشقان «بايراملار» نى ئەمەس، بەلكى شەرقىي تۈركىستان تۇپرىقىدىكى خەلق ئەجدادمۇئەجداد داۋاملاشتۇرۇپ، سىستېمىلاشتۇرۇپ كەلگەن، قائىدە-يوسۇنلىرى ئۆزگىچىلىككە، سەنئەتكە ئىگە، ئىلاھىي بۇلاق سۈيىدىن ئوزۇق ئالغان ئەنئەنە ۋە بايراملارنى مۇناسىپ زامانىدا، ماكانىدا ۋە ئۆز ماقامىدا تەنتەنە قىلىش دەۋرىنى قۇرۇپ چىقىش يولىدا ھەرىكەت قىلىش زامانىدۇر.\n\n**يازار: بۇرھان مۇھەممەد**\n\n---\n**مەنبە:** ئويغاقلار دۇنياسى سەھىپىسى"}
{"title": "پەخرى كائىنات، رەسۇل ئەكرەمگە سالام!", "author": "بۇرھان مۇھەممەد", "date": "2022-10-07", "tags": [], "content": "# پەخرى كائىنات، رەسۇل ئەكرەمگە سالام!\n\nقوڭۇر يەر، يېشىل كۆكتە ئەردى ئەزىز،\n\nئاڭا بەردى تەڭرى قىممەت ئېيتقۇسىز.\n\nبۇرۇندىن ئىدى باش پۈتۈن باشچىغا،\n\nكېيىن بولدى تامغا پۈتۈن ساۋچىغا.\n\nئۇنىڭ مەن يولىغا كۆڭۈل باغلىدىم،\n\nئىشەندىم، سۆيۈپ ھەم سۆزىن ئاڭلىدىم.\n\nئىلاھا، كۆزەتكىن بۇ كۆڭلۈمنى سەن،\n\nقوپاردا رەسۇللە قوپار مېنى تەڭ.\n\n*- يۈسۈپ خاس ھاجىب*\n\n\nھاياتىمىز ۋە ماماتىمىزنىڭ مەنىسى سېنىڭ يولۇڭدا ئىپادە تاپاتتى. ئەپسۇسكى ئۇنتۇدۇق، خار بولدۇق، خارلىقىمىزنىڭ پەرقىگە بارمىدۇق، نەتىجىدە ئۇنتۇغىنىمىزنىمۇ ئۇنتۇشقا قاراپ ئىلگىرىلىمەكتىمىز. ئۇنتۇش گىردابلىقى بىزنى ئۆزىمىزدىن قانچىلىك يىراقلاشتۇرسا، سېنىڭدىن، سېنىڭ يولۇڭدىنمۇ ھەسسىلەپ يىراقلاشتۇرۇپ بارماقتا. ھالبۇكى، ھۆرلۈك سېنىڭ ئىلە، يۈكسىلىش ۋە كامالەت سېنىڭ ئىلە مۇمكىن ئىدى. ھېكمەت ۋە ئېرفاننىڭ ئوچۇقى سەن ئىدىڭ. سېنىڭدە تاۋلىناتتۇق، سېنىڭدە ئۆزىمىزنى تاپاتتۇق، رەببىمىزگە يۈكسىلەتتۇق. سېنىڭ ئىلە بىز ھەقىقىي بىز بولاتتۇق. چۈنكى قۇللۇقتىن ئىستىقلالغا كۆچۈشنىڭ ماھىيىتى سەنسىز چۈشىنىلمەس. ھەقىقىي مەنىدە كۈچ نېمە ئىنسانلىق نېمە، ھايا نېمە، ئىمان نېمە، مەۋجۇتلۇق نېمە، ھاياتلىق نېمە، بارلىقىمىز نېمە، يوقلۇقىمىز نېمە، كېلەچىكىمىز نېمە ھېچبىرى سەنسىز مەزمۇن تاپماس، مەنە ياراتماس. ئۆرنەك سەندە، ئەخلاق سەندە. ئويغىنىش سەندە، كامالەت سەندە. تىرىلىش سەندە، ۋەھدانىيلىق سەندە. كۈچلىنىش سەندە، غالىبىلىق سەندە. سىر سەندە، يېشىم سەندە. يەنى ھەممىسى سېنى چۈشىنىشتە، سېنىڭ يولۇڭدا يۈرۈشتە. ھېچبىرى سېنىڭسىز ئەمەلىيلەشمەس، كامال تاپماس. ھېچبىرى  سېنىڭسىز ئېرىشىلمەس، سېنىڭسىز قىممەت تاپماس. ھېچبىرى سېنىڭ رەھبەرلىكىڭسىز ھەقىقەت تاپماس. سېنى ئارىمىزدىن تاللىغان، پەخرى كائىنات مەرتىۋىسى بىلەن سېنى بىزگە ئەۋەتكەن، بىزگە ھەدىيە قىلغان، سېنىڭ يولۇڭنى بىز ئۈچۈن ھەديى (يول) مىز قىلغان پەرۋەردىگارغا چەكسىز ھەمدۇسانالار بولسۇن!!! سېنىڭ قۇتلۇق يولۇڭنى يۈرگەن، يايغان ئەسھابى كىراملارغا، ئەتبائى ئەزىزلەرگە سالام بولسۇن! سېنىڭ ھەقىقەت سادالىرىڭغا لەببەي دېگەن، سۆزىدە ۋە تۇتۇملىرىدا سابىت قەدەملىرى بىلەن بۈيۈك بىر مەدەنىيەتنىڭ ئۇلىنى تىكلىگەن، سېنىڭ ھەق يولۇڭنى ئۆز يولى بىلگەن، سېنى سۆيگەن، سېنىڭ يولۇڭنىڭ يولۇچىلىرى بولۇشنى شەرەپ بىلگەن ئۇلۇغ ئەجدادلىرىمىزغا سالام بولسۇن! ئۇلارنىڭ ساڭا ئاتىغان كۈيلىرىگە قانداق جور بولۇشنىمۇ بىلمىگۈدەك دەرىجىدە زەئىف، ئۇلارنىڭ مىراسلىرىغا قانداق ئىگە چىقىشتىمۇ گاڭگىرايدىغان دەرىجىدە سەركەشلەشكەن بۇ كۈنلىرىمىزدە، ئۈمىدسىزلىكنىڭ بىزگە ياراشمايدىغانلىقىنى، ئۈمىدۋارلىقنىڭ ئىمانىمىز تەركىبىدىن ئىكەنلىكىنى تەلىم بەرگەن سېنىڭ ئۈگۈتلىرىڭ ئارقىلىق سېنى ئەسلىمەكتىمىز. ھېلىھەم سېنىڭ ئەسلەتكۈچى ئىكەنلىكىڭنى ئەسلىتىپ تۇرغۇچى ئىلاھىي كالام بىزگە سېنىڭ مەۋجۇدىيەت ئالىمى ئۈچۈن رەھمەت ئىكەنلىكىڭنى، زۇلمەت قۇيۇنلىرىدا بۇغۇلۇۋاتقانلارغا نۇر ۋە ئايدىڭلاتقۇچى ئىكەنلىكىڭنى، تېڭىرقىغانلارنىڭ يولىنى يورۇتقۇچى مەشئەل ئىكەنلىكىڭنى يادقا سېلىپ تۇرۇپتۇ. سېنى ئەسلەشنى كۈلتۈرىمىزنىڭ پارچىسى قىلغانىدۇق، ياتلاشقان ئاڭ، سۈنئىيلەشكەن زېھنىيەت سەۋەبلىك سېنىڭدەك ئۆلگىمىز، يولباشچىمىز بۈگۈن مىللەت ئېڭىدىن خىرەلىشىپ بارماقتا. سېنىڭ يولۇڭ سۇيىئىستېمالچىلارنىڭ، جانباقارلارنىڭ، ساپاسىز ماڭقۇرتلارنىڭ دەخلىسىدىن قۇتۇلالماي كەلمەكتە. سېنى ئەسلەشنى شەرەپ بىلىدىغان بىر مىللەتتىن، سېنى ياد ئېتىشتىن ئۆركۈيدىغان ئىككى پۇتلۇقلار توپىغا قانداق قىلىپ ئايلىنىپ قالغانلىقىمىز مۇئەمما  ۋە جاۋابقا مۇنتەزىر تېپىشماق، يېشىشكە تېگىشلىك تۈگۈن بولۇپ تۇرۇپتۇ. خەير، بۈگۈن سېنىڭ بارلىقىڭ، نېمەتلىكىڭ يەر يۈزى مىقياسىدا قۇتلۇقلىنىپ، بىزنى ئۆز ئىچىگە ئالغان بارچە ئىنسان ئەۋلادىغا تەڭرىنىڭ رەھمىتى، بۈيۈك سوغىسى، ئەلچىسى ئىكەنلىكىڭ ئەسلىنىپ تەنتەنە قىلىنىپ تۇرۇپتۇ، ھەققىڭدە مەدھىيە ۋە گۈزەل ئەسلىمىلەر خاتىرلىنىپ تۇرۇپتۇ. ئەجدادىمىزنىڭ بىر ئۈلۈش مىراسخورى بولۇش سۈپىتىمىز بىلەن بىز ھەم بۈگۈن ئۇلارنىڭ تىلى ئارقىلىق سېنى كۈيلەيمىز. خۇش كەلدىڭ، ئەي ئاللاھنىڭ ئەلچىسى! ئۈممەتنىڭ ئۈلگىسى، مىللەتنىڭ غەمگۈزارى. ئاللاھ سەن ئارقىلىق تەكرار بۇ ئۈممەتنى ئىسلاھ قىلغاي! سەن ئارقىلىق قايتىدىن بۇ مىللەتنى ھەقىقەتپەرۋەرلىككە ئىنتىلگۈچى، سېنىڭ يولۇڭدا ئۆتمۈشىدە قانداق شانلىق تارىخلارنى ياراتقان بولسا، كەلگۈسىدىمۇ ئۆز ئىستىقلالىيىتىنى قايتۇرۇپ كېلىش ۋە ساڭا لايىق ئۈممەت بولۇش يولىدا تارىخ ياراتقۇچىلاردىن بولۇشقا مۇۋەپپەق قىلغاي! پۇرسەت، ئىمكانىيەتلەرنى ئاڭقىرىدىغان پاراسەت نۇرىنى زىيادە قىلغاي!!! سەللەللاھۇ ئەلەيھى ۋەسەللەم...\n\n**- بۇرھان مۇھەممەد**\n*2022-10-07*\n\n---\n**مەنبە:** ئويغاقلار دۇنياسى سەھىپىسى"}
{"title": "قالپاققا تۇشلۇق «قىرغىز»لار غايىب زاماندا", "author": "بۇرھان مۇھەممەد", "date": "Unknown", "tags": [], "content": "# قالپاققا تۇشلۇق «قىرغىز»لار غايىب زاماندا\n\nئەقلىي يېتىلىشى كېچىكىپ بوي تارتىپ قالغان كەپسىز بالىنى نازۇ - نېمەتلىك داستىخانغا قويۇپ بەرسەڭ، قىلىدىغان ئىشى پېتىقداش بولغىنى بولغان. «سەۋىيە» دەرىجىسىگە كۆتۈرگىلى بولمايدىغان ئېتىرازغا يەڭ تۈرگۈچە، سەۋىيە ئالدىدا ھەد – ھۇدۇدىنى بىلىدىغان قۇلاق موللىسى بولۇشمۇ بىر سەنئەت، بىر سەۋىيە، بىر دىت مەسىلىسى. \n\nئەھۋالدىن قارىغاندا، ھە دېگەندە تەنقىدىي كۆز قاراشلارغا ئولتۇرالماي كېتىدىغان، پەرقلىق سىياسىي نۇقتىئىنەزەرلەرگە ئەقلىي سوغۇققانلىق بىلەن مۇئامىلە قىلىشنى، مۇھاكىمىلىق يوسۇندا زاكونلىشىشنى بىلمەي كالامپايلارچە ئىنكاس قايتۇرۇش (**كاپشىش**) قا خۇشتار نوپۇزپەرەسلىكنىڭ؛ تەنقىدنى قانداق يوسۇندا ئوقۇشنى، ئاڭلاشنى ۋە قانداق قوبۇل قىلىشنى بىلمىگەندىن سىرت، ئېپىنى كەلتۈرۈپمۇ بولسا جاۋاب قايتۇرۇشتا ساپاسى نۆلدىن تۆۋەنگە ساقىپ تۇرىدىغان تومپايلىقنىڭ؛ ئىجتىمائىي تەنقىد تىلى بىلەن سىياسىي تەنقىد تىلى ئوتتۇرىسىدىكى چېگرانى پېتىقداپ كۈلكىگە قېلىشتىن ئايانمايدىغان پىكرىي گادايلىقنىڭ؛ يوق نوپۇزنىڭ ئارقىسىغا سىغىنىپ كۈن ئۆتكۈزۈشنى داھىيلىق سانايدىغان ئانارخىيلىق بەڭۋاشلىقنىڭ؛ ئىشى ئارتىپ كەتكەن قانسىق تەرەپبازلىق ۋە قوش ئۆلچەمچى قاشاڭ زېھنىيەتنىڭ تىپىك ئورنىكى بولغان بۈگۈنكى **«ئەبگالاشقان موللىلىق»** ئەسلىدىكى پەگاسىنى تاپالماي پەدە ئىزدەپ ئاۋارە ئوخشايدۇ.\n\n**- بۇرھان مۇھەممەد**"}
{"title": "قەھرىمانلار ۋە مىللەت", "author": "بۇرھان مۇھەممەد", "date": "1949-02-06", "tags": [], "content": "# قەھرىمانلار ۋە مىللەت\n\nشۇنداق دۆلەتلەر باركى، دەھشەتلىك بوھرانلارنى باشتىن كەچۈرگەن ياكى پۈتۈنلەي ھالاك بولۇپ تۈگىگەن. يەنە شۇنداق دۆلەتلەر باركى، داھىيانە بىر ھۆكۈمرانلىق ئاساسىدا ھاياتلىرىنى قايتىدىن قۇرۇپ چىققان.\n\nئەمەلىيەتتە، بۇ ئىككى خىل ئۆرنەك پەقەتلا دۆلەت ئەربابلىرىنى، مىنىستىرلارنى، مىللەت ۋەكىللىرى ۋە ياكى پادىشاھلارنى ئالاقىدار قىلىدىغان مەسىلىلەر ئەمەس، بەلكى مىللەت ئىچىدىكى ھەربىر شەخسنى ئالاقىدار قىلىدىغان مەسىلىلەردۇر. يەنى بۇ مەسىلىلەر ئەر - ئايال، قېرى - ياش، شەھەرلىك ياكى سەھرالىق بولۇشىدىن قەتئىينەزەر، ئەقلى جايىدا، پۇت – قولى ساق ھەربىر كىشىنىڭ ئورتاق مەسىلىسىدۇر.\n\nدۆلەتلەرنىڭ كۈچىيىشى ياكى ئاجىزلىشىشىنى، مىللەتلەرنىڭ ئىلغارلىشىشى ۋەياكى قالاقلىشىپ كېتىشىنى پەقەتلا دۆلەتنىڭ ئىدارە - ئورگانلىرىدىكى خادىملارنىڭ لاياقەتسىزلىكىگە، يارامسىزلىقى ۋە قابىلىيەتسىزلىكىگە باغلىۋېلىش توغرا ئەمەس. ئىدارە خادىملىرى ياخشى ياكى ئەسكى بولسۇن، قەھرىمان ياكى زالىم بولسۇن، مەلۇم مەنىدە ئۇلارمۇ ئۆز مىللىتى ئۈچۈن ئاۋاز چىقارغۇچىلاردۇر. مۇنداقچە ئېيتقاندا، ئۇلارمۇ مىللىي روھنىڭ كۆپەيتىلمە نۇسخىلىرىدۇر. ھەممىسى دېگۈدەك شۇ خەلق ئارىسىدا تۇغۇلۇپ، شۇلارنىڭ ئىچىدىن چىقىپ خىزمەت قىلىۋاتقان ھېسابلىنىدۇ. نەتىجىدە بىر مىللەت قانداق بولسا، ئىدارە - خادىملىرىمۇ شۇنىڭغا بېقىپ بولىدۇ. شۇڭا بۇرۇندىن تارتىپ «ھەر مىللەتنى شۇ مىللەتكە لايىق رېجىم، ئاڭا لايىق ئادەملەر باشقۇرىدۇ» دەپ ئېيتىلغان.\n\nمۇتەئەسسىپلىك تۈپەيلى ئانچە ياخشى چۈشىنىلمەي كەلگەن بۇ ھەقىقەتنى يەنىمۇ بىر ئاز ئايدىڭلاشتۇرۇش ئۈچۈن قەدىمدىن بېرى مۇھاكىمە تېمىسى بولۇپ كەلگەن ھەمدە پەلسەپەۋىلىككە ۋە تارىخىيلىققا ئىگە بولغان مۇنداق بىر مەسىلە ھەققىدە توختىلىشىمىزغا توغرا كېلىدۇ. ئۇ بولسىمۇ تۆۋەندىكىچە: مىللەتلەرنىڭ تارىخىنى زادى كىملەر يارىتىدۇ؟ دۆلەتنىڭ ۋە خەلقنىڭ ھاياتىدىكى چوڭ ئۆزگىرىشلەر زادى كىملەرنىڭ باشلامچىلىق قىلىشى بىلەن قولغا كەلگەن؟ ئايرىم ساندىكى بۈيۈك ئىنسانلار تەرىپىدىنمۇ؟ يەنى ئىنگلىز مۇتەپەككۇر **توماس كارلىل** ئېيتقاندەك: «قەھرىمانلار تەرىپىدىن»مۇ؟ ياكى بولمىسا بۇ خىل چوڭ ئۆزگىرىشلەر مىللەتنىڭ ئومۇمىيۈزلۈك غەيرەت قىلىشى، خەلق روھىنىڭ كەڭ كۆلەمدە ئويغىنىپ ھەرىكەتكە كېلىشىدىن بارلىققا كەلگەنمۇ؟\n\nبۇ مەسىلىدە توماس كارلىل بىرىنچى خىل كۆز قاراشنىڭ تەرەپدارى بولغان ۋە بۇنى ئىسپاتلىماقچى بولغاندۇر. ئىككىنچى خىل كۆز قاراش بولسا، **لېف تولستوي** تەرىپىدىن ھىمايە قىلىنغان قاراشتۇر.\n\nكارلىل ئۆزىنىڭ «قەھرىمانلار ۋە تارىختىكى قەھرىمانلىقلار» ناملىق ئەسىرىدە قەھرىمانلارنىڭ تۇتقان يولىنى «كۇلت»، قەھرىمانلىق ماھارىتىنى بولسا، «كۇلتۇر» دەپ ئىپادىلەيدۇ. كارلىلنىڭ قارىشىچە، مىللەت دېگەن جانسىز بىر تۇپراق تەبىقىسىدىن ئىبارەت. ئەگەر ئۇ بىرەر سەنئەتكارنىڭ قولىغا چۈشمىگەن تەقدىردە، ئەبەدىلئەبەد شەكىلسىز ۋە ھەرىكەتسىز پېتى قېلىۋېرىدۇر. ئەگەر ئۇنى كسار، ناپالېئون، بۈيۈك پەترو، سوقراتقا ئوخشاش سەنئەتكارلار، بۈيۈك ئىنسان ۋە بۈيۈك قەھرىمانلار چىقىپ قولغا ئالغىنىدا، ئۇلار تۇپراقنى خالىغان شەكىلگە كەلتۈرەلەيدۇ.\n\nئالايلۇق، چىڭگىزخان ئاسىيانىڭ چۆلىدىن مىليونلارچە خەلقنى ئەتراپىغا توپلىدى. چىننى (خىتاينى)، ھىندىستاننى، ئىراننى، بۇرۇنقى رۇسىيەنى ئىستېلا قىلدى. پېتر ئاميەنىسكى قۇدۇسنى مۇسۇلمانلارنىڭ قولىدىن تارتىۋېلىش ئۈچۈن بىر پۈتۈن ياۋروپا كاتولوگلىرىنى ئورنىدىن تۇرغۇزدى. مارتىن لوتېر ئىسلاھات ئېلىپ باردى. نىيرونلار، كالىگولالار كونا رىمنى مۇنقەرز قىلدى. بىسماركلارنىڭ ۋە خوخېنسۈلزىنلەرنىڭ پولىتىكىسى (سىياسىي ئىستراتېگىيەسى) گېرمانىيەنى دەھشەتلىك قالايمىقانچىلىقلارغا دۇچار قىلدى.\n\nخۇلاسە قىلغاندا، كارلىلنىڭ پىكرىچە بولغاندا، مىللەتلەرنىڭ ۋە ھەتتا بارچە كىشىلىك دۇنياسىنىڭ تارىخىنى ياراتقانلار مەنىۋىيىتى كۈچلۈك، زېرەك ۋە ئىستېداد ئىگىسى بولغان كىشىلەردۇر، يەنى قەھرىمانلاردۇر. تارىختا ئۆتكەن رەمسىسلەر، رومولوسلار، تىستوكىللەر، بىسماركلار ۋە باشقىلارنىڭ ھەممىسى مۇشۇ كاتېگورىيەگە كىرىدۇ.\n\n**لېف تولستوي** بولسا، يۇقىرىقى قاراشنىڭ پۈتۈنلەي تەتۈرىنى ئىددىئا قىلىدۇ. تولستوي دەيدۇكى، ھاياتنى بەرپا قىلغۇچى، ۋەقەلەرنىڭ رېلىسىنى بەلگىلگۈچى، ھەمدە بۇلارنىڭ خاراكتېرىنى، رەڭگى رۇيىنى بەلگىلىگۈچىلەر قانداقتۇر ناپالېئوندەك ئالاھىدە كىشىلەر بولماستىن، بەلكى خەلق سىنىپىدۇر.\n\nبۇنىڭغا قارشى **توماس كارلىل** دەيدۇكى، خەلق سىنىپى دېگەن چىرىپ سورىلىپ ياتقان سامانغا ئوخشايدۇ. بۈيۈك شەخسلەر، يەنى قەھرىمانلار بولسا، كۆكتىن ياغقۇچى ۋە سامانغا ئوت تۇتاشتۇرغۇچى چاقماققا ئوخشايدۇ.\n\nتولستوي قوپوپ دەيدۇكى: «ئۇنداقتا، تەسەۋۋۇر قىلىپ كۆرەيلى. دېڭىزلاردا چوڭ، بەكمۇ چوڭ بىر كېمە ھەرىكەتلەنمەكتە. كېمە ھەرىكەت قىلىۋاتقان ۋاقىتتا، كېمە ئالدىدىكى سۇلار ئىككىگە بۆلۈنۈپ تۇرىدۇ. قېنى كىم بۆلۈنۈۋاتقان بۇ سۇلار كىمىنى سۆرەپ مېڭىۋاتىدۇ، دېيەلەيدۇ؟ شۇ ئېنىق بىلىنىپ تۇرۇپتۇكى، سۇنىڭ بۇ بۆلۈنۈشىنى مەيدانغا كەلتۈرۈۋاتقىنى كېمىنىڭ دەل ئۆزى. سۇنى ئۆز ئالدىغا بۆسۈپ ئىلگىرىلەپ كېتىۋاتقىنى كېمە. دېمەك كۈچ ئەسلىدە كېمىنىڭ ئۆزىدىن (ئىچىدە جەريان قىلىۋاتقان ھەرىكەت كۈچىدىن) كەلگەن. بۆلۈنۈپ ئېقىۋاتقان سۇلار بولسا، كېلىپ چىققان نەتىجىدۇر. خۇددى شۇنىڭدەك بىر مىللەتتە ھەرىكەت كۈچى پەيدا بولغىنىدا، مىللەت ئۆزلۈكىدىن تەۋرەيدۇ. ئالدىغا چىققان سۇلارنى بۆسۈپ ئىلگىرىلەيدۇ. ئۆز ھاياتىنى، ئارزۇ – ئىستەكلىرىنى ئىپادىلەپ بېرەلەيدىغان شەخسنىمۇ مىللەت ئۆز ئىچىدىن رەھبەر قىلىپ سايلاپ چىقىدۇ».\n\n«ئۇرۇش ۋە تىنچلىق» رومانىنىڭ يازغۇچىسى بولغان لېف تولستوي ئەگەردە كارلىلنىڭ چاقماق ھەققىدىكى تەمسىلىنى قوبۇل قىلسا ئىدى، بەلكىم شۇنداق دەر بولغىيدى: «دۇرۇس، بۈيۈك شەخسلەر دەرۋەقە قەھرىمانلىقتا بەئەينى چاقماق رولىنى ئۆتىشى مۇمكىن. لېكىن خەلق سىنىپى قانداقتۇر تۇپراق تەبىقىسى ياكى سامان يىغىندىسى ئەمەس. ئاشۇ چاقماقنى ۋۇجۇدقا كەلتۈرگەنمۇ ئەمەلىيەتتە مىللەتنىڭ ئۆزى. قاچان بىرەر بۇلۇت ۋەياكى بۇلۇتلار تۈركۈمى ئېلېكتىرىك بىلەن بىرلەشسە چاقماقمۇ شۇ زامان ئۆزلۈكىدىن ھاسىل بولىدۇ. ئەگەر بۇلۇتتا ئېلېكتىرىك بولمىسا، چاقماقمۇ ھېچ ۋاقىت پەيدا بولالمايدۇ. بۇلۇتلار پەقەتلا نەم ۋە پار ھالىتىدە توپلىشىدۇ. مىللەتلەرمۇ ھەم شۇنداق. ئەگەر بىر مىللەتتە ئەزىمەتلىك ۋە قەھرىمانلىق ئىلمېنىتلىرى تېپىلىدىغانلا بولسا، ئۇ چاغدا مىللەتتىن چاقماقلار تۇغۇلماي قالمايدۇ. چۈنكى قەھرىمانلىقلار دېگەن مىللەتنىڭ ئارىسىدىن چىقىدۇ. ناۋادا خەلق سىنىپى سوغۇق، نەم ۋە پار يىغىندىسىدىنلا ئىبارەت بولۇپ قالسا، ئۇ چاغدا ھېچبىر قۇۋۋەت ئۇنىڭدىن چاقماق چىقىرالمايدۇ».\n\nخوش، يۇقىرىقى بىرىنچى قاراشقا قارىغان ۋاقتىمىزدا، بۇ ئىككى نەزەرىيە قارىماققا بىر – بىرى بىلەن زىتلىشىدىغاندەك، بىر – بىرى بىلەن ئۇيۇشمايدىغاندەك كۆرۈنىدۇ ۋە ئىككىسىدىن بىرنى تاللاش لازىم كېلىدۇ.\n\nبۇ يەردە زادى كىمنىڭ توغرا؟ كارلىلنىڭمۇ ياكى تولستوينىڭمۇ؟ كارلىل بىلەن تولستوينىڭ نەزەرىيەلىرىنى سېلىشتۇرغان چاغدا، بۇ ئىككى نەزەرىيەدىكى زىتلىقنىڭ ئەمەلىيەتتە شەكلىي زىتلىق ئىكەنلىكى ئوتتۇرىغا چىقىدۇ. شۇڭا چوقۇم يا كارلىلنىڭ توغرا، ياكى تولىستوينىڭ توغرا، دەپ تەرەپ تۇتۇشنىڭ ھاجىتى يوق. ئەمەلىيەتتە ھەر ئىككى نەزەرىيەنى بىرلەشتۈرۈپ **«كارلىل ۋە تولستوي نەزەرىيەسى»** دەپ ئاتاش لازىم. چۈنكى كارلىلنىڭ دەۋاتقىنىمۇ توغرا، تولستوينىڭمۇ توغرا. بۇ ئىككىسىنىڭ پىكىرلىرىنى ئاقچىنىڭ (تەڭگە پۇل) نىڭ ئىككى يۈزىگە ئوخشىتىشقا بولىدۇ. ھەر ئىككىسى نىسبەتەن توغرا بولۇپ، قەھرىمان خەلقنى ھاياجانغا سالىدۇ، قىزىقتۇرىدۇ. ئەمما قەھرىمان بۇ ئىشنى ئۆز مىللىتىدىن ئالغان ئوت ۋە ھاياجان ئارقىلىق ۋۇجۇدقا چىقىرىدۇ. مەسىلەن، بىر ئادەسە (كۆيدۈرگۈچى ئەينەك)نى مىسال قىلايلۇق. بۇ خىل ئەينەك شۇنداق ياسالغانكى، مەلۇم بىر دائىرىگە يېيىلغان قۇياش نۇرىنى بىر نۇقتىغا يىغىدۇ. نۇرنىڭ بىر يەرگە توپلىنىشىدىن پارلاق بىر نۇقتا ھاسىل بولىدۇ – دە، قۇۋۋەتلىك بۇ نۇقتا ئوتۇن، قەغەز، سامانغا ئوخشاش نەرسىلەرنى كۆيدۈرۈپ تاشلايدۇ. تاشنى، ئەينەكنى، تۆمۈرنى قىزىتىدۇ.\n\nمىللەت ئارىسىدىن چىققان ھەر بۈيۈك شەخس ئۆز نۆۋىتىدە ئۇشبۇ كۆيدۈرگۈچى ئەينەكتۇر. ئۇ مىللەتنىڭ كۈچ – قۇۋۋىتىنى، ئالاھىدىلىكلىرىنى ئۆزىگە توپلايدۇ ۋە توپلىغان بۇ كۈچ ئارقىلىق مىليونلىغان خەلقنىڭ روھىغا ئوت تۇتاشتۇرىدۇ. لېكىن ھاۋا تۇمانلىق بولۇپ، خەلق ئاپتاپتىن يوقسۇل قالغان بولسا، ئۇ چاغدا ھەرقانداق ئەسۋابنىڭ بىرەر قان تامچىسىنى قىزىتىشقىمۇ، بىرەر سۇ تامچىسىنى ئىسىتىشقىمۇ قۇدرىتى يەتمەيدۇ.\n\nشىۋېيتسارىيە قېتىقى پەقەت ۋە پەقەت ئېگىز تاغلاردا ئوتلايدىغان ئىنەك سۈتىدىنلا ئۇيۇتۇلىدۇ. ئوخشىمىغان زاماندا، ئوخشىمىغان مىللەتلەردىن يېتىشىپ چىققان شەخسلەرمۇ شۇنىڭغا ئوخشاش. ئۇلار گويا مىللەتنىڭ غۇنچىلىنىشقا باشلىغان خۇش - پۇراق ھىدلىرىدۇر. ناپالېئون بۇرۇنقى تىنچلىقپەرۋەر چىندا يېتىشىپ چىققان ئەمەس، بەلكى فىرانسىيەدە يېتىشىپ چىققان. ئەنگلىيە **دارۋىن**نى يېتىشتۈرگەن ۋە «ھايات غەۋغاسى» نەزەرىيەسىنى ئوتتۇرىغا قويغان. رۇسىيە بولسا، «ئەدەمى مۇقاۋەمەت (تىنچلىقپەرۋەر)»لىك تەرەپدارى بولغان **تولستوي**نى يېتىشتۈرگەن. يەنى بۇ ئىشلار يۇقىرىقىنىڭ ئەكسىچە روي بەرگەن ئەمەس.\n\nھەر زامان ۋە ھەر ماكاندا بۇ ئىش ئەنە شۇنداق جەريان قىلىدۇ. گېرمانىيەنى جاھان ئۇرۇشىغا سۆرەپ كىرگىنى يالغۇز ۋېلھەلم ئەمەس. بۇ يەردە ئەكس ئەتكىنى پەقەتلا نېمىسلارنىڭ جەڭگىۋارلىق ۋە لۈكچەكلىك روھى بولۇپ، بۇ روھ بىسماركلاردا، ۋېلھەلملەردە، ھېيدىنبورگلاردا ئۆز ئىپادىسىنى تېپىشتا ۋاسىتىچىلىك رولىنى ئۆتىگەن، خالاس!\n\nقەدىمقى رىمنى نروۋىنلار، كاراكالالار ۋە كومودلار يىقىتمىدى. ئەمما شۇ ئېنىقكى، ھەر نەرسىگە خىرىس بىلەن مۇئامىلە قىلىدىغان ئىسپانىيە لويالارنى، گېرمانىيە بولسا گروپنى يېتىشتۈرۈپ دۇنيا سەھنىسىگە ئېلىپ چىقتى.\n\nھەر مىللەت ئۆزلىرىنىڭ ئىدارە مېخانىزمىسىنى باشقۇرۇش ئۈچۈن يا قۇدرەتلىك بىرىنى چىقىرىدۇ ياكى بولمىسا تايىنى يوق ئادەملەرنى باش قىلىپ سايلايدۇ. بۇلارنىڭ قايسىسىنىڭ ئىش بېشىغا كېلىشى مىللەتنىڭ مەنىۋى مەدەنىيەت سەۋىيەسىگە، ھال - ساپاسىغا باغلىق.\n\nئۇنداقتا سوئال شۇ: ئەجەبا مىللەت ئىچىدە ئەنە شۇنداق يىغىلغان جەۋھەرلەر بارمۇ يوق؟ ياكى بۇندىن كېيىن يىغىلامدۇ؟ يىغىلغان ئەھۋالدا، بۇ جەۋھەرلەر مىللەتنىڭ ئىرادىسىنى، ۋىجدانىنى تاكامۇللاشتۇرامدۇ ياكى مۇشۇ پېتى چىرىپ زەھەرلىنىپ، پەس ۋە سەفىل (خار – زەبۇنلۇق) بىر ھاياتنى ياشاپ ئۆتۈپ كېتەمدۇ؟\n\nبۇ ئورۇندا ھەربىرىمىزنىڭ ھاياتىنىڭ خاراكتېرى ۋە پائالىيەت تەرزىنىڭ قانداق يوسۇندا كېتىۋاتقانلىقى مۇھىم ئەھمىيەتكە ئىگە. ئەجەبا، بىز مەملىكىتىمىز ئۈچۈن زادى نېمە قىلالاۋاتىمىز؟ مىللىتىمىزنىڭ تەقدىرى بارىسىدىكى رولىمىز زادى نېمە بولۇۋاتىدۇ؟...\n\n**مەنبە:** «ئەرك گېزىتى»، 238 - سان، 1949 - يىل، 6 - فېۋىرال.\n*ئۇيغۇرچىغا ئاغدۇرغۇچى: بۇرھان مۇھەممەد*\n\n*مەنبە: ئويغاقلار دۇنياسى سەھىپىسى*"}
{"title": "سۇيىقەستلەردىكى سۇيىئىستېماللىق", "author": "بۇرھان مۇھەممەد (Burhan Muhammed)", "date": "2019", "tags": ["مەدەنىيەت قەتلىئامى", "چېركاۋ ۋە مەسچىت", "قوش ئۆلچەم", "مەسئۇلىيەت", "زىيالىيلار", "تارىخ"], "content": "# سۇيىقەستلەردىكى سۇيىئىستېماللىق\n\n**ئاپتورى:** بۇرھان مۇھەممەد\n\n## [قوش ئۆلچەم: چېركاۋ ۋە مەسچىت]\nمىڭ يىلغا سوزۇلغان ئىزىڭنى، مەدەنىيىتىڭنىڭ بۈگۈنكى تىرىك شاھىدى بولغان بىباھا يادىكارلىقلىرىڭنى، ئىبادەتگاھ ۋە مەسچىت-جامەلىرىڭنى مەقسەتلىك ھالدا يەر يۈزىدىن يوقىتىۋېتىش ئوپىراتسىيەسى ئېلىپ بېرىۋاتقانلار تېخى يېقىندا يۈز بەرگەن بىر نەچچە يۈز يىللىق چېركاۋنىڭ تاساددىپىي كۆيۈپ كېتىشىگە ئىنكاس بىلدۈرۈپ ھېسداشلىق قىلغۇچىلار بولۇپ كۆرۈنۈشكە ئۇرۇنۇپ بولۇشتى. بىز بولساق بەش ئەسىردىن سەككىز ئەسىرغىچە سوزالغان يادىكارلىقلىرىمىزنىڭ نەقىشلىرىنى گەجلەپ ئۆچۈرگەندىن تارتىپ، تاكى چېقىۋېتىپتىمىش دېگەن خەۋەرنى قۇلىقىمىزغا پىچىرلاپ قويغانغا قەدەر نوپۇزلۇق بىرەر ئورگانلىرىمىزدىن ھازىرغىچە «ئادەم»دەك سادا چىقىرىپ باققىنىنى بىلمىدۇق.\n\nتاجاۋۇزچىلار بولسا، تاشقىرى دۇنياغا مەدەنىي يادىكارلىقلارنى قوغداش تەرەپدارى كۆرۈنۈپ ئەمەلىيەتتە تېنىمسىز توختىماي مەدەنىيەت قەتلىئامىنى پىلانلىق يۈرگۈزۈۋاتىدۇ. ئەجدادىمىزنىڭ ئەقىل-پاراسىتى، ئەجىر-مېھنىتى سېڭگەن يادىكارلىقلار بۇزغۇنچىلىققا ئۇچرىماقتا. نېمىنى كۈتىۋاتىمىز؟ كۆنۈككەن ئادەت بويىچە، بولغۇلۇق بولۇپ بولغاندا ئاللا-توۋا قىلىشنىمۇ؟ ئەجىبا ئورنىغا كەلمەيدىغاننى بىلىپ تۇرۇپ قىلىنىۋاتقان ھەرىكەتسىزلىكلەرنىڭ سورىقى بولمايدىغانلىقىغا، چوقۇم بىز ۋە كېيىنكى ئەۋلادلارغا بەدەل پېچىلمايدىغانلىقىغا، ئۆتمۈشتىكىلەرنىڭ كەتكۈزۈپ قويغانلىرىنى بۈگۈنكىدەك مەجبۇرىي بەدەل تۆلەيدىغان كۈنىمىزنىڭ يەنە تەكرارلانماسلىقىغا كىمنىڭ كېپىللىكى بار؟! ھېچكىمنىڭ يوق، ھېچكىمنىڭ ھېچنىمىگە كېپىللىكى يوق.\n\n## [رەھبەرلىك ۋە مەسئۇلىيەتسىزلىك]\nبۈگۈن بىز «دەۋاچى» ياكى «داۋاچى» دېيىلىۋاتقان بىر ئۇچۇم يولداشلارنىڭ ئەڭ ھالقىلىق چاغلاردا بەز مارىلاۋاتقان مۈشۈكتەك كىملەرنىڭدۇر قاش-قاپىقىغا بېقىپ بۇ تېمىدا مىدىرلاشقا جۈرئەت قىلالمايۋاتقانلىقىغا شاھىد بولغان بولساق، خۇددى ۋەتەندىكى ئاتالمىش بىرلىكسەپنىڭ «موللا» لىرىدىن جىق پەرقى قالمىغان دۇۋاخان، ۋەزخانلارنىڭمۇ لازىم ۋاقىتتا قىلىشقا تېگىشلىك مەدداھلىقىدىن توختاپ بېرىۋاتقانلىقىنى كۆرۈۋاتىمىز. كېچىلەپ دۇئا تەكبىر ئۆتكۈزۈپ باققان ئاشۇ مەسچىت، مەدرىسەلىرىنىڭ ھالىدىن ئەندىشە قىلىۋاتقانلىقلىرىنىڭ ئەمەلىي ئىپادىسىنى ئۇلارنىڭ خىزمەتلىرىدە نامايان بولمايۋاتقانلىقىنى كۆرۈۋاتىمىز. شۇنىڭدەك، ئۆزلىرىنى دۇنيادىكى ئۇيغۇرلۇققا باشپاناھ كۆرسەتمەكچى بولغان قاراڭغۇ بازارنىڭ سودىگەرلىرىدىن ئانچە قېلىشمايدىغان شايكا ھالىتىدە كۆرۈنۈپ قېلىۋاتقان توپلارنىڭمۇ رىياخورلۇق قىلىپمۇ بولسا بۇ تېمىنى خەلقئاراغا تۈزۈكچە ئېلىپ چىقمايۋاتقانلىقىغىمۇ شاھىد بولۇپ تۇرماقتىمىز.\n\n## [تارىخنىڭ ھۆكۈمى]\nشۇ دىققەتكە ئېلىنمايۋاتىدۇكى، مەدەنىي يادىكارلىقلىرىنىڭ خانۇ-ۋەيرانچىلىقى بولۇۋاتقان بۇ زاماندا تارىختا ئۇنتۇلمىغۇدەك ئۈن سالالمىغان بۇ زامانداش «ئۇيغۇرلار»نى تارىخ ھامان بىر كۈنى ئېسىگە ئالىدۇ ۋە تېگىشلىك باھاسىنى بېرىدۇ. كەلگۈسى ئەۋلادلار بۈگۈن ھەققىدە قالدۇرۇلۈۋاتقان خاتىرىلەردىن، تارىخ پۈتۈكلىرىدىن چوقۇم خەۋەردار بولىدۇ. بۈ كۈنلەردە تاجاۋۇزچىلارنىڭ بەدبەشىرىلىكى، ۋەھشىيانىلىكى پۈتۈلۈپ ماڭغىنىدەك، بۇ كىرىزىستا ئەجدادلارنىڭ مىراسىغا، شەنىگە ئىگە چىقىشقا سەل قارىۋاتقان، بىلىنمەي ئۆتۈپ كېتىشى ئىستەلگەنچە ماسلىشىپ بېرىۋاتقانلىق سېزىلىۋاتقان، ئەڭ مۇھىم ئىشلار بىر ياقتا قېلىپ، ئەكسىچە قانداقتۇر ئەڭ مۇھىم كۆرسىتىلىشكە تىرىشىلىۋاتقان بىر تۈرلۈك مەۋھۇم ئىشلارغا بەند بولۇۋېلىشلار، تارىخىي مەسئۇلىيەت يۈكلەنگەنلەرنىڭ مەسئۇلىيىتى، مەسئۇلىيەتسىزلىكلىرى بىلەن، قىلغانلىرى قىلمىغانلىرى بىلەن قوشۇلۇپ تارىخ پۈتۈكلىرىگە ئەينەن پۈتۈلۈپ ماڭغۇسى.\n\nيازار: بۇرھان مۇھەممەد"}
{"title": "سازايى بولۇۋاتقان دۆتلۈك ۋە ئايدىڭلاتقۇچى ئەقلىيەت", "author": "بۇرھان مۇھەممەد (Burhan Muhammed)", "date": "2020-08-10", "tags": ["دۆتلۈك", "ئەقلىيەت", "تەرەپبازلىق", "كوللېكتىپ پىسخىكا", "مەنسۇبىيەت", "ئىجتىمائىي كىرىزىس"], "content": "# سازايى بولۇۋاتقان دۆتلۈك ۋە ئايدىڭلاتقۇچى ئەقلىيەت\n\n**ئاپتورى:** بۇرھان مۇھەممەد\n**ۋاقتى:** 2020-يىل 10-ئاۋغۇست\n\n## [تەرەپبازلىق ۋە تەرەپ تۇتۇش پەرقى]\nدۆتلۈك — زېرەكلىكتىكى، چۈشەنچ، سەزگۈ ۋە ئىدراكتىكى زەئىپلىكتىن كېلىپ چىقىدىغان بىر خىل ھالەت. تەرەپبازلىق بولسا، دۆتلۈكنىڭ ئادەم پىسخىكىسىدا ئىپادىلىنىدىغان گەۋدىلىك ئىپادىلەردىن بىرى. ئەلۋەتتە بۇ يەردە تەرەپ تۇتۇش بىلەن تەرەپبازلىق ئوتتۇرىسىدا پەرق بار. تەرەپ تۇتۇش كەڭ مەنىدە مەنسۇبىيەت كاتېگورىيەسىگە ئائىت ئۇقۇم بولۇپ، تەرەپ تۇتۇش ماھىيەت نۇقتىسىدىن ئىنساننى ئېنىقسىزلىق ۋادىلىرىدا تېڭىرقاشتىن، روھىي ئەنسىزلىك ۋە بىخەتەرلىك تۇيغۇسىنى يوقىتىشتىن ساقلايدىغان بارگاھ ياكى قورغان مىسالىدۇر. باشقىچە قىلىپ ئېيتقاندا، تەرەپ تۇتۇش ئىنسان ئۈچۈن مەۋھۇملۇق ۋە ئېنىقسىزلىقلار ئارىسىدىن مەلۇملۇق ۋە ئېنىقلىق دۇنياسىغا ئېلىپ چىققۇچى پەللىدىن ئىبارەت. شۇڭا ئىنسان ئىنسانلىق تەبىئىتى بىلەن تەرەپ تۇتىدۇ. كىشىنىڭ مەلۇم دىنغا، مۇئەييەن ئىقلىمغا، ۋەتەنگە، جەمئىيەتكە، مىللەتكە، ئېقىمغا بولغان تەۋەلىك تۇيغۇلىرى ئەنە شۇ تەرەپدارلىق ۋە تەرەپ تۇتۇش كۆرۈنۈشلىرىنى ئىپادىلەيدۇ. خۇددى شۇنىڭدەك، كىشىنىڭ بەلگىلىك دۇنيا قاراشقا، ھايات نىزامىغا، مۇئەييەن كۈلتۈر ۋە مەدەنىيەت تەۋەلىكىگە بولغان مەنسۇبىيەت تۇيغۇلىرىنىمۇ ئۇنىڭ تەرەپ تۇتۇش كۆرۈنۈشلىرى قاتارىدىن ھېسابلاشقا بولىدۇ. بۇ جەھەتتىن كىشى ئۈچۈن مەنسۇبىيەت ۋە تەرەپدارلىقى ئېنىق بولغان مۇئەييەن دۇنيا قاراشنىڭ نۇقتىئىنەزەرلىرى ئاساسىدا ئويلىشى، پىكىر قىلىشى ۋە پىكىر ئىشلەپچىقىرىشىدىنمۇ ئارتۇق ئەقەللىي ئىنسانىي تۇتۇم بولمىسا كېرەك. ئائىلىدىن جەمئىيەتلىشىش، شەخستىن كوللېكتىپ ۋە مىللەتلىشىشكە قەدەر بولغان بارلىق جەريانلاردا كۈلتۈرنىڭ ئىنسانغا بېغىشلايدىغان ئەڭ مۇھىم قىممەتلىرىدىن بىرىمۇ ئىنساندىكى تەبىئىي فىترەتنىڭ تەلىپى بولغان تەرەپدارلىق خاراكتېرىنى تويۇندۇرۇش، مەنسۇبىيەت تەۋەلىكلىرىنى يوقىتىپ قويماسلىقنى كاپالەتكە ئىگە قىلىشتۇر. شۇنداقلا كىشىگە ئەۋلادتىن ئەۋلادقا شەكىللىنىپ ۋە تاكامۇللىشىپ كەلگەن كىملىك ئەنئەنىسىنى مۇھاپىزەت قىلىش روھىدىن قايماسلىقنى ئۆگىتىشىدۇر. بۇ جەھەتتىن كۈلتۈردىن ياتلىشىش تەرەپدارلىق روھىدىن يىراقلىشىش مەلۇم مەنىدىن ئېنىقلىقتىن ئېنىقسىزلىققا، مەلۇملۇقتىن مەۋھۇملۇققا چېكىنىشتۇر. تەرەپدارلىقىنى يوقاتقان ئىنسان ئۆز نۆۋىتىدە غايىسىنى يوقاتقان ۋە ھاياتىيلىقى ئۆچكەن روھىسىز ئىنساندۇر. تەرەپسىزلىككە مۇپتىلا بولغان ئىنسان دېمەك، قەدىمى يەرگە چىڭ باسمىغان، تۇراقسىز ئىنسان دېمەكتۇر. تۇراقسىز ئىنسان دېمەك غايىسىدىن قايغان، بەلكى غايىسىنى يوقاتقانلىقىنىمۇ سەزمەيدىغان سەركەش ئىنسان دېمەكتۇر. سەركەشلەشكەن ئىنسان خۇددى ھايات يولىدىن ئاداشقان مىسالى تەپەككۇر ۋە دۇنيا قارىشىدىمۇ سەركەشلىشىدۇ. تەپەككۇر چوڭقۇرلۇقىنى يوقىتىپ يۈزەكىيلىشىدۇ. تۇتۇقلۇق ۋە تۇراقسىزلىق چىرمىۋالىدۇ. دۇنيا قارىشى تۇتۇق ئىنسانلارنىڭ مەنسۇبىيەت تۇيغۇلىرىمۇ شامالنىڭ يەلپۈشىگە باقىدىغان ئۇچقۇن مىسالى ۋەزنىسىز ۋە يېنىك بولىدۇ. بۇنداق تىپقا ئايلانغان ئىنساننىڭ ئىدىيەسىى غۇۋا، تەپەككۇرىمۇ يۈزەكى، پۈچەك ۋە ھېسسىي بولىدۇ.\n\nتەرەپبازلىققا كەلسەك، ئۇ مۇئەييەن تەرەپ تۇتۇشتىنمۇ، تەرەپسىزلىكتىنمۇ پەرقلىنىدىغان خاھىشتۇر. چۈنكى تەرەپ تۇتۇش پائالىيىتى لوگىكا قانۇنىيەتلىرىدەك ئېنىقسىزلىقتىن ئېنىقلىققا، ھېسسىيلىقتىن ئەقلىيلىككە، مەۋھۇملۇقتىن مەلۇملۇققا ئۆرلەيدىغان جەريان. بۇنداق جەرياننى باسمىغان ياكى نېمىنىڭ تەرەپدارلىقىنى ئاڭقىرىماستىن تۇتۇلغان تەرەپدارلىقمۇ شەكلىي تەرەپدارلىق بولۇپ، تەرەپسىزلىكتىن پەرقسىز بولغان سەۋىيەسىز ۋە ئاڭسىز ھالدىكى تەۋەلىنىشتىن باشقا نەرسە ئەمەس. تەرەپسىزلىك بولسا، مۇئەييەن ئاڭنى يىتتۈرۈپ قويۇش ياكى چېكىنىش ۋە چۈشكۈنلىشىش جەريانىنى كۆرسىتىدۇ. چۈنكى ئىنسان فىترەت ئىتىبارى بىلەن بىر تەۋەنىڭ مەنسۇپكارى بولۇپ تۇغۇلغاندۇر. شۇڭا ئۇنىڭ كېيىنكى تەرەپسىزلىكى يېڭى بىر تاللاش بولماستىن، بەلكى چېكىنىش ۋە ئېنىقلىقتىن تۇتۇقلۇققا يۆتكىلىشى ھېسابلىنىدۇ. تەرەپبازلىق پىسخىكىسى بولسا، ئەنە شۇ چۈشكۈنلۈكنىڭ ۋە چېكىنىشنىڭ، شۇنداقلا مەلۇملۇق بىلەن ئېنىقسىزلىقنىڭ ئوتتۇرىسىدىكى تېڭىرقاشتىن كېلىپ چىقىدىغان داۋالغۇشلۇق ھالەتتۇر. بۇنى ئۆز نۆۋىتىدە ئەقىلگە چاپلاشقان مەرەز دەپ ئېيتىشقا بولىدۇ. دۆتلۈك مانا بۇ تەرەپبازلىقنىڭ تىپىك ئىپادىسى بولۇپ، خاراكتېر جەھەتتىن دۆتلۈك ئەقىلنىڭ قارىمۇقارشىسى بولماستىن، بەلكى زېرەكلىكنىڭ قارىمۇقارىشىسىدۇر. دۆتلۈكنىڭ ئىپادىسى بولغان تەرەپبازلىق ماھىيەتتە ئېنىقلىق بىلەن ئېنىقسىزلىق، مەلۇملۇق بىلەن مەجھۇللۇق ئوتتۇرىسىدىكى پاسىللاردىن بولۇپ، ئېينىشتېيننىڭ مۇنۇ سۆزىدە بۇ نۇقتىنى كۆرۈپ يېتىش مۇمكىن: «جاھاندا ئىككى نەرسىنىڭ چېكى يوق. بىرى كائىنات، يەنە بىرى دۆتلۈك...». ئۇ يەنە مۇنداق دەيدۇ: «دۆتلۈك بىلەن زېرەكلىكنى ئايرىپ تۇرىدىغان پەرق شۇكى، زېرەكلىكنىڭ چېكى بار».\n\n## [دۆتلۈك ۋە ئۇنىڭ خەتىرى]\nيۇقىرىقى «چېكى بولۇش» ئىپادىسى ئېنىقلىقنى كۆرسەتسە، «چېكى بولماسلىق» ۋە «مۆلچەرلىگۈسىز»لىك مەلۇم مەنىدىن ئېنىقسىزلىقنى، تۇتۇقلۇقنى، مەلۇملۇقنىڭ ئەكسىچە مەجھۇللۇققا تۇتىشىدىغان پايانسىزلىقنى كۆرسىتىدۇ. خاتا چۈشەنچىدىن شەكىللەنگەن تەرەپ تۇتۇش بىلەن دۆتلۈكتىن كېلىپ چىققان تەرەپبازلىق ئىللەت نۇقتىسىدىن ئوخشاش بولسىمۇ خاراكتېر جەھەتتىن پەرقلەرگە ئىگە. چۈنكى، تەرەپ تۇتۇشتا چۈشەنچىدە خاتالىق بولسا، ئۇنى ئەقلىي جەھەتتىن توغرىلىغىلى، چۈشەنچىنى ئىسلاھ قىلىش ئارقىلىق ئاڭسىزلارچە تەرەپ تۇتۇشقا ئېلىپ بارغان خاتا پوزىتسىيەلەرنى تۈزەتكىلى، ئۇقۇشماسلىقنى ئايدىڭلاشتۇرۇۋالغىلى بولىدۇ. بىراق، دۆتلۈككە ياتىدىغان تەرەپبازلىق بەئەينى «كۆزى ئوچۇق قارىغۇ»لۇققا ئوخشاش ئىچكى ماھىيەت ۋە خاراكتېرگە مۇناسىۋەتلىك ئىللەت بولۇپ، بۇنىڭ تۈزۈلۈشى، تۈپ يىلتىزىدىن ساقىيىشى بەسى مۈشكۈل. مەشھۇر فىرانسۇز يازغۇچى ۋە ئاتاقلىق ئوبزورچى ئاناتول فرانس [Anatole France] ئېيتقاندەك: «دۆتلۈكنىڭ خەتىرى يامانلىقتىن ئېغىر. چۈنكى يامانلىقنىڭمۇ ئۇھ دەيدىغان چاغلىرى بولىدۇ. بىراق دۆتلۈك توختاۋسىز داۋاملىققا ئىگە».\n\nدەرۋەقە دۆتلۈكنىڭ ئۆزى مۆلچەرلىگۈسىز بولغىنىدەك، ئۇنى ئوڭشاشنىڭ مۇۋەپپەقىيەتلىك بولۇش بولماسلىقىنىمۇ مۆلچەرلەش قېيىن. دۆتلۈكتىن شەكىللەنگەن تەرەپبازلىقنىڭ ئۇل جەھەتتىن ئېنىقسىزلىققا تۇتاشقان بولۇشى، ئېنىقلىققا مايىل بولغان تەرەپدارلىقتىن نېسىۋە ئالمىغان بولۇشى مەزكۇر خاھىشنىڭ يامان سۈپەتلىك ئۆسمە خاراكتېرلىك ئىكەنلىكىدىن دېرەك بېرىدۇ. كۆرۈپ ئۆتكىنىمىزدەك، مەسىلىنىڭ ئۆزى ئېنىقسىز بولغاندەك، ئۇنى ھەل قىلىشنىڭ يولىمۇ ئېنىقسىزلىق بىلەن سۈپەتلەنگەن. چۈنكى، مۇئەييەنلەشتۈرۈلگىنىدەك، دۆتلۈكنىڭ چېكى يوق.\n\nتەرەپبازلىق ئۆز نۆۋىتىدە بىر پىسخىكىلىق ئىللەت بولۇش سۈپىتى بىلەن ئەقىلىيلىككە يانداشمىغان، سەۋىيە ۋە ساپادىن نېسىۋىلەنمىگەن خاھىشتۇر. ئەقلىي پائالىيەت ئىنسان زېھنىدە بەلگىلىك قانۇنىيەت، رىتىم ۋە تەرتىپ جەريانلىرىنى باشتىن كەچۈرسە، ئەقلىيەت يوقسۇنلۇقى تەرتىپسىزلىكنى، زىتلىقنى، قالايمىقانلىق ۋە تاققا - تۇققىلىقنى، يۈزەكىلىكنى سادىر قىلىشتىن خالىي بولالمايدۇ. تەرەپبازلىق ئىللىتىگە مۇپتىلا بولغۇچى ئۈچۈن ئەقلىي پائالىيەت بىر تۈرلۈك مۇرەككەپلىك، چېگىكلىك بولۇپ، تەرەپبازچە زېھنىيەتتە سەۋىيە دەرىجىلىرىگە دائىر ئۇقۇم، تاللاش ۋە شاللاش قارارى بولمايدۇ. بەلكى ھەمىشە ھېسسىيلىققا تۇتقۇن بولۇپ ئۆز مۇقامىنى ئەزۋەيلەپلا ئۆتىدۇ. گەپ - سۆزىدە قەدەمدە بىر چېچىلاڭغۇلۇق، يۈزەكىلىك ئەكس ئېتىدۇ. قانۇنىيەت ۋە سەۋىيە دەرىجىلىرىنى ئايرىش دىتىدىن مەھرۇم قالغان بۇ خىل تەرەپبازلىق ئىنسان بىلەن ھايۋان ئوتتۇرىسىنى ئايرىيىدىغان ئەقلىي تەپەككۇر دىن ئىبارەت تۈپ پەرقتىن يوقسۇنلۇشىشنى كەلتۈرۈپ چىقىرىدۇ. بۇنداق ئىللەتكە دۇچار بولغانلار ئوڭايلا ھاياجانلىنىدۇ، ئانچىكى سۆزلەردىن تېزلا تەسىرلىنىپ كېتىدۇ. شۇنىڭ بىلەن بىرلىكتە ئوڭايلا مەنسۇبىيەتسىزلەشكەن ۋە شالغۇتلاشقان ئەقلىيەت يوقسۇنلىرىنىڭ مەپتۇنلىرىغا ئايلىنىشتىن، تېپىلغۇسىز خېرىدارلىرى، ئاداققى ھىمايىچىلىرى ۋە ھەتتا قولچوماقچىلىرى بولۇشتىن قاچالمايدۇ. چۈنكى، مىزاج - تەبىئەت ئاشۇنىڭغا ئۇيغۇن، كۆڭۈل شۇنى ئىستەيدۇ. زېھنىيەت شۇنىڭغا مايىل.\n\n## [كوللېكتىپ دۆتلۈك ۋە ئىجتىمائىي كىرىزىس]\nشەخستە دۆتلۈكنىڭ مەيدانغا كېلىشى ساقلانغىلى بولمايدىغان ھادىسە بولسىمۇ، ئەمما بىنورمال بولغىنى دۆتلۈكنىڭ شەخسلىكتىن ھالقىپ كوللىكتىپلىشىشىدۇر. شەخسنى مەركەز قىلغان دۆتلۈكنى ئارقا كۆرۈنۈشى جەھەتتىن تەبىئىي ۋە سۈنئىي دەپ ئايرىش مۇمكىن. چۈنكى دۆتلۈك ھەمىشە سىرتقى ئامىللار تەسىرىدە بولۇۋەرمەيدۇ. بەزىلەرنىڭ دۆتلۈكى تۇغما بولىدۇ. بىراق كوللېكتىپ دۆتلۈك ئۇنداق ئەمەس. كوللېكتىپ دۆتلۈك كۆپىنچە ھالدا سۈنئىي بولىدۇ. چۈنكى ئەقىل ئوبيېكتىپ جەھەتتىن بىر بولسىمۇ، ئەمما ئىدراكىي جەھەتلەردە فۇنكسىيە، سەۋىيە تەرەپلىرىدىن پەرقلىق بولىدۇ. شۇڭا كوللېكتىپنىڭ كوللېكتىپ شەكىلدە دۆتلۈككە مۇپتىلا بولۇشى مەنتىقىسىز. بۇ ۋەجىدىن كوللېكتىپ دۆتلۈك تەبىئىي ھادىسە ئەمەس، بەلكى سۈنئىيدۇر. كوللېكتىپ دۆتلۈك سۈنئىي دېگەن چېغىمىزدا، ئۇنىڭ دۆتلەشتۈرۈلۈشنىڭ نەتىجىسى ئىكەنلىكىگە شەك قالمايدۇ.\n\nۋەزىيىتىمىزگە بۇ نۇقتىلار ئاساسىدا قاراپ چىققىنىمىزدا، نۆۋەتتىكى سەرسانلىق ھاياتىمىزدا سەرسانلىقتىن ئاۋۋالقى ئاسارەت ۋە كونتروللۇق دەۋرىمىزدىكى ئىقتىسادىي، سىياسىي ۋە ئىجتىمائىي بوھرانلىرىمىز ھەسسىلەپ ئارتىۋاتقان بولسا، بۇنىڭغا ياندىشىپ ئورتاق پىكىر تىلى ۋە ئىلىم تىلىدىن يوقسۇل ھالدا شەكىللەنگەن ۋە شەكىللەندۈرۈلگەن زېھنىيەتلەر ئارا توقۇنۇشلارمۇ ئۆتكۈرلىشىپ بارماقتا. شۇنداقلا ساغلام ئەقلىيەتنىڭ ئىشىكلىرى دۆتلەر تەرىپىدىن تاقاق سېلىنىشقا دۇچ كەلمەكتە. ھەر مەسىلىنى ئۇنىڭغا باب يولدا ھەل قىلىش، دىيالوگ، ئەقلىي ۋە ئىلمىي سەۋىيەلەردە ھەل قىلىشقا يېقىنلىشىش ئورنىغا، قارشى پىكىرنى پىكىر ئارقىلىق ئەمەس خىتايچە پىپەن ئۇسۇلى بىلەن بېسىقتۇرماقچى بولۇش، گېزى كەلسە توپلىشىپ ھاقارەت قىلىش، تۆھمەتلەرنى ئارتىش ئارقىلىق ئاقلاش ۋە تەرەپبازلىق خۇمارىنى بېسىقتۇرۇش تىپىدىكى چىڭقىلىش ۋە چىدىيالماسلىقلار كوللېكتىپ دۆتلۈكنىڭ يارقىن ئىپادىلىرى ھېسابلىنىدۇ. شۇنىڭدەك يەنە خاراكتېرى ئېتىبارى بىلەن تەھلىل ۋە تەپەككۇرغا كەمبەغەل بولۇشقا قارىماي، مەسىلىنى پۈتۈنلەي تەرەپ ۋە قۇتۇپلار نۇقتىسىدىن كۆزىتىش، پەقەتلا ئۆز قۇتۇپىغا ئىگە چىقىش يۈزىسىدىن ئىلىمنىڭ، پىكىرنىڭ پايخان بولۇشىغا كۆز يۇمۇش قاتارلىقلارمۇ پاراسەت كۆزىدىن مەھرۇملۇقنىڭ، كۆزى ئوچۇق قارىغۇلۇقنىڭ ئىپادىسىدۇر. قايىل قىلارلىق باھانە ئۇيدۇرغۇدەك ماجالى يوق تۇرۇپ ئۆز گېپىنى ئەزۋەيلەش ئارقىلىق ئۆز تەۋەلىكىنى ھەقلىققە چىقىرىش ئۈچۈن تۆھمەت توقۇشتىن ئايانماسلىق، قارىلاش كومپانىيەسى قوزغاشلار پەقەتلا دۆتلۈكتىن كېلىپ چىقىۋاتقان تەرەپبازلىق خاھىشلىرىدىن باشقا نەرسە ئەمەس.\n\n## [خاتىمە: ئەقلىيەت ۋە ھەقىقەت]\nئەقلىيلىكنىڭ دۆتلۈكتىن پەرقى شۇكى، ئەقلىيلىك مەنتىقىي ئاساسنى، پاكىتلىق تەھلىلنى ئېتىبارغا ئالىدۇ. ھەقىقەت ئىزدەيدۇ. ھەقىقەت ئاستىن - ئۈستۈن بولغانلىقى بىلىنگەندە ئۇنىڭغا ئېتىراز قىلىشنى بىلىدۇ. ئۇنىڭ ئېتىرازىمۇ ئەقىلدىن، ئىلىمدىن مەنبەلەنگەن بولىدۇ. دۆتلۈكنىڭ بولسا بۇنداق بىر دەردى يوق. ئۇ ھەممىنى شەكىلگە قاراپ ئايرىيدۇ. شەكلىيلىقنى ئەتىۋارلايدۇ، شەكىلگە قاراپ ھۆكۈم چىقىرىدۇ ۋە شەكىل ئاساسىدا تەرەپ تۇتىدۇ. گېرمانىيەلىك يازغۇچى ۋە جەمئىيەتشۇناس كارىل ئالبېرت [Carl Albercht] كوللېكتىپ دۆتلۈكنى: «سەزگۈنى يوقىتىش ۋە مەيدان - مەۋقەگە قارىتا ئاڭ يېتەرسىز بولۇش» دەپ كۆرسىتىدۇ. دەرۋەقە، دۆتلۈك شەخستىن كوللېكتىپلىشىشكە يۈزلەنگەندە ماھىيەتنى سېزىش، ئىگە چىقىۋاتقان ۋە دەۋاسىنى قىلىۋاتقان نەرسىنىڭ خاراكتېرىگە يۈزەكى پوزىتسىيە تۇتۇشتەك ئاڭ قەھەتچىلىكى ئەۋج ئالىدۇ. ئاڭلىق رەۋىشتە پوزىتسىيە تۇتۇشتىن، تەمكىنلىكتىن ۋە چوڭقۇرلۇقتىن ئەسەر قالمايدۇ. دۆتلۈك سازايە بولۇۋاتقان بۇنداق بىر ئاتموسفېرادا تەپەككۇردىن، دىيالوگدىن، ئىلىمدىن ۋە ھەقىقەتتىن سۆز ئېچىش مۇمكىن ئەمەس. چۈنكى پىكىر قىلىش، تەپەككۇر ۋە تەھلىل ئېلىپ بېرىش، كونكرېت تېمىلاردا مۇھاكىمە يۈرگۈزۈپ قەلەم تەۋرىتىش دۆتلۈكنىڭ خاراكتېرى بىلەن ئۇيۇشىدىغان نەرسە ئەمەس.\n\nدەرھەقىقەت، ئىلىمىيلىك، ئەقلىيلىك، تەپەككۇر چوڭقۇرلۇقى قاتارلىقلار دۆتلەر چۈشەۋاتقان سۈنئىي دۇنيانىڭ، سەپسەتىگە مايىللىق ئاساسىدا شەكىللەنگەن تەرەپبازلىقنىڭ ئەپت - بەشىرەسىنى ئېچىپ تاشلايدىغان ساغلام قورالدۇر. دۆتلۈك بەزىدە كەلتۈرۈپ چىقىرىدىغان ئاقىۋەتلىرى ئېتىبارى بىلەن مەرەزلىكلەرنىڭ ئۇۋۇسىغا ئايلىنىپ قالىدۇ. مەرەزلەرنىڭ ئۇزۇنغا سوزۇلۇشى، مەرەزلەنگۈچىگە ۋە مەرەزدىن يۇقۇملانغۇچىلارغا زىيان ئېلىپ كېلىشى، ھەتتا يۇقۇملانمىغانلارغىمۇ نۇرغۇن مەھرۇملۇقلارنى ئېلىپ كېلىشى، نەتىجىدە ئۆزىنىمۇ، ئۆزگىنىمۇ ئالداپ ئۆتۈشتىن، پاراكەندە قىلىشتىن خالىي بولالماسلىقى مۇمكىن. بىراق شۇنىمۇ دىققەتتىن ساقىت قىلماسلىق كېرەككى، بىلىم ۋە ساغلام روھتىن ئىبارەت يەر يۈزىدە ئەۋلادتىن ئەۋلادقا مىراس قالىدىغان ئەبەدىي قىممەتلەر ئالدىدا دۆتلەر دۇنياسىنىڭ ھامان كۆپ سانلىق ئاقىللار نەزىرىدىن چۈشۈشكە مەجبۇر بولىدىغانلىقى، كۆپۈك مىسالى لاتقىلار دۇنياسىدىن تېگىشلىك ئورنىنى تاپىدىغانلىقى مۇقەررەر. قۇرئان تىلى بىلەن بىر جۈملە سۆزگە يىغىنچاقلىغىنىمىزدا: «كۆپۈك بولسا ئېقىپ تۈگەيدۇ، ئىنسانلارغا پايدىلىق نەرسە زېمىندا قېلىپ قالىدۇ.» [سۈرە رەئد، 17 - ئايەت].\n\n**يازار:** بۇرھان مۇھەممەد\n**ۋاقتى:** 2020-08-10"}
{"title": "سەپسەتە ۋە تۆرەلمە سالاچىلىق", "author": "بۇرھان مۇھەممەد (Burhan Muhammed)", "date": "2019", "tags": ["سەپسەتە", "سالاچىلىق", "پىكىر ئەركىنلىكى", "ھەقىقەت", "زىيالىي", "بەھس-مۇنازىرە"], "content": "# سەپسەتە ۋە تۆرەلمە سالاچىلىق\n\n**ئاپتورى:** بۇرھان مۇھەممەد\n\n## [پىكىر بايلىقى ۋە جەمئىيەت كېسىلى]\nئوخشىمىغان پىكىرلەرنىڭ بولۇشى بىر بايلىق. بايلىقنى تونۇماسلىق كۆزى ئوچۇق قارىغۇلۇق. بىزدە قىممىتى ئۈستۈن نېمە بولسا ئۇنىڭ قىممىتىنى تۆۋەنلىتىپ بازارغا سېلىش ئادەتكە ئايلىنىپ قالغان بولغاچقا، پىكىرنىڭ قىممىتىمۇ ئۆز لايىقىدا ئەتىۋارلىنىپ كەتمەيدۇ. كۆپىنچە گۆھەر قىممەتلىك پىكىرلەر تاشتىن قىممەتسىز قالىدۇ، سەل قارىلىدۇ ياكى چۈشىنىلمەي خىرىدارسىز قالىدۇ. بۇ مۇنداق ئىككى نەرسىدىن دېرەك بېرىدۇ. بىرى، زېھىننى ئەخلەت ئۇچۇرلارنىڭ بېسىپ كېتىشى، يەنە بىرى ھىسسىيلىققا تولغان ئاددىي بولغان پەردازلىق گەپلەرنىڭ بازار تېپىپ كېتىشى. بۇ ئىككى نەرسىنىڭ يۈز بېرىشى مۇنداق ئۈچ نەرسىگە ئىشارەت قىلىدۇ:\n1. جامائەتچىلىكنىڭ ئومۇم كۆپسانلىقىنىڭ ئاق كۆڭۈل ئەمما ساددىلىقى.\n2. پەردازلانغان سۈنئى پىكىرلەرنى ۋاختىدا بايقاپ توغرا ئىنكاس قايتۇرىدىغان ئويغاقلارنىڭ ئازلىقى.\n3. جامائەتچىلىكتە ئاشۇنداق تۇتامسىز گەپلەر بىلەن خەلق كۆڭلىنى ئېلىۋاتقانلارنىڭ كۆپلەپ ئالقىشلىنىشى ياكى بۇنىڭغا سۈكۈت قىلىنىشى.\n\n## [ھەل قىلىش يوللىرى]\nبىرىنچى مەسىلىنى، ساپانى ئۆستۈرىدىغان خىزمەتلەرنى كۈچەيتىش، دۇرۇست يېتەكچىلەرنىڭ چۈشەندۈرۈش ۋە ھەيدەكچىلىك ئۇسلۇبىنى يېڭىلاش ئارقىلىق ھەل قىلىشقا بولىدۇ.\nئىككىنچى مەسىلە، ئويغاقلارنىڭ كۆپلەپ يېتىشىپ چىقىشى بىلەن ھەل بولۇپ كېتىدۇ.\nئۈچىنچى مەسىلە، ساغلام ۋە مەزمۇت پىكىرلەرنى ئوتتۇرىغا چىقىرىش، ئوتتۇرىدا كېزىپ يۈرىۋاتقان سۈنئىيلىكلەرنى پاش قىلىپ تۇرۇش. سۈنئىيلىك تەشەببۇسچىلىرىنىڭ بازىرىنى كاساتلاشتۇرۇپ، ئورنىغا ساغلام ۋە مەنپەئەتلىك نەرسىلەرنى چىقىرىشقا ئۇلارنى قىستاپ ئاپىرىش ئارقىلىق ھەل قىلىشقا بولىدۇ.\n\nمۇشۇ ئۈچ مەسىلە ھەل بولماي تۇرۇپ «پىكىر بايلىقى»، «پىكىر ئەركىنلىكى» دېگەنلەردىن سۆز ئېچىش بالدۇرلۇق قىلىدۇ. ئەگەر سۆز ئېچىلىۋاتقان بولسا، چوقۇم ئۇ يەردە «مىللەتلەر ئىتتىپاقلىقى» سىياسىتىنىڭ «پەلسەپىۋى» روھى ئىزچىللىشىۋاتىدۇ، دەپ چۈشىنىشكە بولىدۇ. بۇخىل مەسىلىلەرنى بازار تاپقۇزۇش، ئالقىشلاش نىشانغا يېتىدىغان يولنىڭ يېراقلىشىپ كېتىشىگە، جەمئىيەتنى چېچىلاڭغۇلۇقتا بارسا چىقماس كوچىغا سۆرەپ كىرىشكە ئېلىپ بارىدۇ.\n\n## [سالاچىلىق: ھەقىقەت بىلەن سەپسەتە ئارىسىدىكى تۆرەلمە]\nبۇ ئۈچ مەسىلە ھەل بولمىغان شارائىتتا توغرا بىلەن خاتا، ھەق بىلەن سەپسەتە سەزدۇرمەستىن ئورۇن ئالماشتۇرۇشى مۇمكىن. بۇنى ئايرىيالايدىغان دەرىجىدە لاياقەت ئىگىسى بولمىغانلارنىڭ مەسىلىلەرگە باھا بەرگۈچى بولۇپ قېلىشى بولسا، يەنە بىر 4-مەسىلىنى ئوتتۇرىغا چىقىرىدۇ. ئۇ بولسىمۇ سەپسەتە بىلەن ھەق ئوتتۇرسىدا ماداراچىلىق، سالاچىلىقتىن ئىبارەت. ھەقىقەت ۋە سەپسەتە ئوتتۇرىدىكى سالاچىلىق-ئىنسانلىق تارىخىدىكى نۇمۇسسىزلىقلارنىڭ، كېلىش ئالدىدىكى بالايىئاپەتنىڭ كۆرۈنمەس يۈزى، ئالدىن بېشارىتى، كۆز بويامچى ئەلچىسىدۇر. سالاچىلىق پەقەتلا ئاداۋەت يۇمشىتىدىغان تاكتىكا بولۇشقا يارايدىغان نەرسە. ئۇنىڭ ئىجابىيلىق رولى چۈشىنىكسىزلىكتىن كېلىپ چىققان بىھۇدە ئاداۋەتلەردە كۆرۈلىشى مۇمكىن. بىراق ئۆنىڭ «پىكىر» «ھەق-ناھەق» مەسىلىلىرىدە ئورنى يوق. سالاچىلىقنىڭ پىكىر ۋە ھەق ناھەق سورۇنىغا داخىل بولۇشى يا سەپسەتىگە يانتاياق بولۇش ئۈچۈن، ياكى بولمىسا ھەقنى قايمۇقتۇرۇش ئۈچۈن بولىدۇ. بۇ ئىككىلى خىل ئەھۋالدا سالاچىلىق نەيرەڭنىڭ، كۆز بويامچىلىقنىڭ مەھسۇلىدىن باشقا نەرسە بولمايدۇ. قىسقارتىپ ئېيتقاندا، پىكىر بايلىقى بولمىغان توپتا سەپسەتە بىلەن ھەقىقەت ئوتتۇرسىدا چوقۇم توقۇنۇش يۈز بېرىدۇ. ھەقىقەت غالىب كەلسە سەپسەتە يوقايدۇ. ئەگەر ئىككىسى ئوتتۇرسىدا مادارا شەكىللىنىپ قالغۇدەك بولسا، ئىشنىڭ ئوخشىغىنى شۇ. بىلىمىزكى، قارمۇ قارشى قۇتۇپلار توقۇنۇشقاندا مۇتلەقا ئۈچىنچى بىر جىسىم زەرەتلىنىدۇ ياكى ھامىلە قالىدۇ. سالاچىلىق بولسا ئەنە شۇ ھەقىقەت بىلەن سەپسەتە ئوتتۇرسىدا قالغان مادارادىن كېلىپ چىققان مەۋقەسىز تۆرەلمىدۇر.\n\n## [بەھس-مۇنازىرە ۋە ساختا زىيالىيلار]\nپىكىر ئوخشاشماسلىقىغا ھۆرمەت قىلىش پىرىنسىپى دەل مۇشۇنداق سالاچىلار قولىدا پايخان بولۇپ تۈگەيدۇ. پىكىر ئوخشاشماسلىقى تەپەككۇر ئەربابلىرى، كىتاپخۇمار بىلىم ئىگىلىرى، كەسپىي ئىزدەنگۈچىلەر ئوتتۇرسىدا كۈچكە ئىگە نەرسە. بۇ چاغدىكى ئوخشىمىغان پىكىرلەر ئوتتۇرسىدىكى توقۇنۇش ئالغا سىلجىشنىڭ ئاساسى. بۇنداق توقۇنۇشتىن سالاچىلىق تۆرەلمەيدۇ. بۇنداق توقۇنۇشنىڭ دەللالغا، سالاچىغا ھاجىتى بولمايدۇ. ئەگەر بىر دېئالوگدا پاكىتتىن، ئېلىمدىن سۆز ئېچىلماي داستىخاندىن، كېلىشۋېلىشتىن سۆز ئىچىلىۋاتقان بولسا، ئېنىقكى بۇ بىر سالاچىنىڭ ئاپىرىدە بولۇشىنىڭ سېگىنالى، پىكىر ئورنىغا غەرەزنىڭ ئەمەلگە ئېشىۋاتقانلىقىنىڭ بىشارىتىدۇر. ئەگەر بۇ دېئالوگدا ئىلىمدىن، پاكىتتىن، ئورتاقلىلىشىشتىن سۆز ئېچىلىۋاتقان بولسا، ئېنىقكى بۇنىڭدا ئوخشىمىغان پىكىرلەر تونۇشىۋاتىدۇ، چۈشىنىشىۋاتىدۇ، ھەقىقەتنى ئىزدەشتىن ئىبارەت بىر غايە يولىدا بەسلىشىۋاتىدۇ. بۇنداق بەسلىشىشتىن بەھىس (تەتقىقات، ئىزدىنىش) سىمالىرىنى كۆرۈۋالغىلى بولىدۇ. مانا بۇنىڭ ئىسمى بەھس-مۇنازىرە.(ھازىرقى گاچا تىلىمىزدا بەس مۇنازىرە).\n\nپىكىر يوق، لېكىن «پىكىر ئەربابلىرى» ئۇچۇپ يۈرىيدىغان، تەتقىقات نەتىجىلىرى يوق، ئەمما «تەتقىقاتچىلار» يورغىلاپ يۈرىدىغان، تۇرقى بار، ئىدداسى بار، ئەمما ئىچى قاپاق «يەكتەكلىكلەر» بوي كۆرسىتىپ يۈرىدىغان، ھەق ناھەق، ساختىلىق ۋە رېئاللىق «ئۇقۇشماسلىق» چاپىنى بىلەن يۆگىلىپ، ئەكسىچە تۆرەلمە سالاچىلىق ئالقىشلىنىدىغان بىر كوللىكتىپ ئارىسىدا بەھس مۇنازىرىدىن، تەتقىقاتچىلىقتىن قانچىلىك سۆز ئاچقىلى بولسۇن؟!\n\n## [خۇلاسە: ئويغىنىش]\nھاياتىنى مىللىتىنىڭ تەقدىرى ئۈچۈن باش قاتۇرۇشقا ئاتىغان، تەتقىقات بىلەن، ئىزدىنىش بىلەن ئىزچىل جەمئىيىتى ئۈچۈن خىزمەت قىلىپ تۇرۇۋاتقان، بىر ئۆمۈر يەكلىنىپ ياشىسىمۇ، تۆھمەتكە ئۇچرىسىمۇ، كامپانىيالار ئارقىلىق سېسىتىلماقچى بولسىمۇ، ئويغىنىشتىن، سىلكىنىشتىن، چەك-چېگرانى ئېنىق قىلىشتىن دەرس سۆزلەپ، يېزىپ ئىچۈرۈپ تۇرۇۋاتقان، مېنىڭلا توغرا دەۋالماستىن، مەندىنمۇ ياخشى پىكىر، مۇلاھىزە بولسا ئوتتۇرىغا تاشلاڭلار، مېنىڭ خاتا بولسا، توغرىسىنى دەپ تۈزلەڭلار، دەپ تۇرىدىغان كىشىلەر يولنىڭ بىر ياقىسىغا ئىتتىرلىپ كىتىدىغان جەمئىيەتتىن يەنە نېمىمۇ كۈتكىلى بولسۇن! مەنچە بۇ توپلۇمدا ئورنىدا ئىشلىتىلمەيدىغان سالاچىلىققا، قايسى بىر ئىزدەنگۈچىنىڭ ئېيتقىنىدەك \"لامزەللە\" دىپلوماتچىلىققا خاتىمە بېرىلمەيدىكەن، ھەر قاچان غەۋغانىڭ، سالاچىلىقنىڭ، ساپاسىزلىقنىڭ سىموۋوللىرى ماڭدامدا بىر قەدەملىرىمىزگە پۇتلىشىپ تۇرماي مۇمكىن بولمايدىغانلىقىغا، تۈز يولنىڭ داۋاملىق بۇزۇۋېتىشكە ئۇچراپ تۇرۇدىغانلىقىغا ئىشەنسەك بولىۋىرىدۇ.\n\nيازار: بۇرھان مۇھەممەد"}
{"title": "شالغۇت مىللەتچىلىكنىڭ كۆرۈنۈشلىرىدىن بىرى", "author": "بۇرھان مۇھەممەد (Burhan Muhammed)", "date": "2020", "tags": ["مىللەتچىلىك", "رىياكارلىق", "دۇئا", "ۋابا", "تەنقىد"], "content": "# شالغۇت مىللەتچىلىكنىڭ كۆرۈنۈشلىرىدىن بىرى\n\n**ئاپتورى:** بۇرھان مۇھەممەد\n\n## [كىمنى قوللاۋاتىمىز؟]\nشالغۇت مىللەتچىلىكنىڭ كۆرۈنۈشلىرىدىن بىرى: ئۆز مىللىتىنىڭ ئاقساقاللىرى، ئىلىم ئەھلىلىرى، تەشكىلات ھەيئەتلىرى «كەل، زالىمغا قارشى دۇئا قىلايلى!»، «ۋابانىڭ زالىملار ھالاكىتى بولۇشىنى تىلەيلى!»، «زۇلۇمغا قارشى ئىمانىمىزنى مۇستەھكەملەيلى»، «زالىمنىڭ ھالاكىتى ئۈچۈن پەريادىمىزنى كۆكلەردە ياڭرىتايلى»، دېگىنىدە، بىر ئېغىز قوللاش، سەپەرۋەرلىك، ھەمبەھىرلەشنى كۆرگىلى بولمايدۇ. بۇنداق چاغدا ئادالەت يايغان، ئىنسانىي ھەق - ھوقۇقنىڭ، ئېتىقاد ئەركىنلىكىنىڭ نېمىلىكىدىن خەۋىرى يوق ئىنسانلار دۇنياسىغا ھەقىقىي ھۆرلۈكنىڭ ۋە ھۆر ياشاشنىڭ ئۈلگىسىنى تىكلەپ بەرگەن بىر پەيغەمبەرنىڭ ئۈممىتى بولۇش سۈپىتى بىلەن مىللەتداشلىرىنىڭ دۇئا چاقىرىقىغا جور بولۇش ئېسىگە كەلمەيدۇ.\n\nئەمما جان تۇمشۇققا كەلمىگىچە دىنىنى، خۇداسىنى ياد ئىتىشنى ئېسىگە ئالمايدىغان بىرى چىقىپ ۋاباغا قارشى دۇئا چاقىرىقى قىلسا، دەرھال ئۇنىڭ چاقىرىقىغا ئاۋاز قوشۇپ يازما دۇئا ئېلان قىلىپ ئۈلگۈرىدۇ. چاقىرىق قىلغۇچى پروتىستانت، خۇشامەتچىلەرچە ئاۋاز قوشقۇچى «مىللەتسۆيەر مۇسۇلمان». بۇنىڭ مەنىسى؟؟؟\n\nيازار: بۇرھان مۇھەممەد"}
{"title": "شاياتۇن ئەدىبلىككە، يەكچەشمە خېرىدارلىققا", "author": "بۇرھان مۇھەممەد", "date": "2022-08-16", "tags": [], "content": "# شاياتۇن ئەدىبلىككە، يەكچەشمە خېرىدارلىققا\n\n**(1)**\n\nچېكىملىككە خۇمار بولغاننى بىلىمىز، ئىچىملىككە خۇمار بولغاننى بىلىمىز. ئەمما، داپشاقلىققا خۇمار بولغاننى، داپيۈزلۈكنى داپنىڭ ئورنىدا چېلىپ ياشاشنى «بۇرچ» ئورنىدا كۆرۈپ ياشىغاننى بىلمەيدىكەنمىز. لېكىن تەقدىر - قىسمىتىمىزدە بۇنى بىلىش تۈگۈل كۆز ئالدىمىزدا ياشىغان ھالىتىنى كۆرۈش بار ئوخشايدۇ. بولۇپمۇ، قەلەمكەشلىك، كىتاب - ئەسەر سۇنۇش ئىشلىرىدا شۇنداق. مەھەللىنى بۇزغان ئەڭ داپشاق پاھىشىمۇ كۆتى ئېچىلغان مەھەللىدە قايتا سازايى بولۇشقا توغرا كېلىپ قېلىشتىن ئېھتىيات قىلىدۇ. يا تۆۋىسىنى ئېلان قىلىپ خاتاسىنى تۈزەپ بولسىمۇ ئوبرازىنى ياخشىلاشقا تۇتۇنىدۇ. ياكى مەھەللە ئالماشتۇرۇپ «ئېچىلغان كۆت»تىن بىخەۋەرراق مەھەللىگە كۆچۈپ تېخىمۇ ئېھتىياتكارلىق بىلەن ئىش كۆرۈشكە تىرىشىدۇ. ھالبۇكى، كۈنىمىزدە ئىلىم ھايانكەشلىكىدە رېكورت بۇزار دەرىجىسىگە يەتكەن بەزى داپيۈز قەلەمكەشلەردىن بۇنچىلىكمۇ دىتنى ئۇچرىتىش تەس بولۇپ تۇرۇپتۇ. ئىلىم، ئەخلاق، چىنلىق، مەسئۇلىيەت، ساپلىق، سەمىمىيەت قاتارلىق ئىلمېنىتلاردىن تەشكىللىنىشى كېرەك بولغان قەلەمكەشلىك ۋە كىتاب - ئەسەر تۈزۈش خىزمەتلىرىدىكى ھايانكەشلىكلەر، قېتىملاپ «ئېچىلىپ قېلىش»نى باشتىن كەچۈرسىمۇ يەنە تەپتارتماسلىق ياكى تەپتارتمىغان قىياپەتكە كىرىۋېلىش، خاتانى تۈزەش ياكى بۇندىن كېيىنكى قەدەملەردە توغرا قەدەم ئېلىش تەرەپدارى بولماسلىق، ئەكسىچە سۈتكە سۇ ئارىلاشتۇرۇپ سېتىش پەدىسىدىن سۇغا سۈت ئارىلاشتۇرۇپ سېتىشقا يۆتكىلىشتەك ئەزۋەيلەشلەر داۋاملىشىپ تۇرۇپتۇ. كوللېكتىپ ئەخلاق ئېڭى سۇسلىغان توپلۇمدا تەن پاھىشىلىكىنىڭ ئارتىشى دىققەت تارتمىغاندەك ئىلىم روھى ئۆچكەن، ئىلمىي ۋە ئەخلاقىي ئاڭ - ساپا نۆلنىڭ تۆۋىنىگە چۈشۈپ قالغان توپلۇمدىمۇ ئىدىيە پاھىشەلىكىنىڭ بازارغا چىقالىشى تۇرغانلا گەپ. ئەلۋەتتە، كوللېكتىپتا تۆۋەنلەشكەنلىكتىن جەمئىيەت كۆلچىكىدە پىلتىڭلاۋاتقانلارنى، قۇيرۇق شىپپاڭشىتىۋاتقان ئىت بېلىق، پوق بېلىقلارنىڭ ھەرىكەتلىرىنى قاچۇرماي ماڭىدىغان ئويغاقلارنىڭ تۈگەپ قالغانلىقىدىن دېرەك بەرمەيدۇ. ئەقىل كۆزىنى يوقىتىپ قويمىغان، خىرە بولسىمۇ ئىلغا قىلالايدىغان ئاقىللا بولىدىكەن ئاۋام كۆرمىگەننى كۆرىدۇ. كۆرگەنلىرىدىن بايقايدۇ. بايقىغانلىرى ئاساسىدا ئاۋامنىڭ كۆزىگە تارتىلىۋاتقان قارا پەردىلەرنى يىرتىپ تاشلاشقا كۈچ چىقارماي تۇرالمايدۇ. چۈنكى ئىدىيە پاھىشەلىكى بار يەردە ۋىجدان قازىنى تاشماي قالمايدۇ. ئويغاقلار دۇنياسىنىڭ نەپەرلىرى مەۋجۇت ئىكەن داپيۈزلۈكنىڭمۇ، ئىدىيە پاھىشەلىكىنىڭمۇ، شەكلى ئۆزگەرگەن بازارچىلىقىنىڭمۇ قۇيرۇقى قۇم باسقۇسى، ھەقىقەت ھامان ئۆز جاكاسىنى ئېلان قىلغۇسى. بىز بۇنىڭ داۋامىنى مۆرىتىنى كەلتۈرۈپ يەنە ئەتراپلىق توختىلىدىغانلىقىمىزنى ئەسكەرتىش بىلەن بۇ خۇسۇستىكى سۆزىمىزگە چېكىت قويۇپ تۇرايلى.\n\n**(2)**\n\nقىسقىچە ئەسلەپ ئۆتسەك، تېخى يېقىنقى بىر نەچچە يىل ئىچىدىلا كۆرۈنۈشتە ۋەتەن، مىللەت شوئارلىرىدا بىرلەشكەندەك كۆرۈنىدىغان، ئەمما ئىچى قۇرت - قوڭغۇز ئۇۋىسىدىن بەتتەر مىغىلداپ چاك - چېكىدىن سۇنۇق بولغان بىر قاتار تىراگېدىيەلىك بۆلۈنۈشلەرنى كۆرۈپ ئۆتتۇق. نەتىجىدە يىللاردىن مىللەتنىڭ ئىستىقلالى ئۈچۈن چېپىۋاتىدۇ دەپ بىلىنگەن «تۇلپارلىق چەۋەنداز»لارنىڭ چەۋانداز ئەمەس، چاڭلاشتۇرغۇچىلىق ئۈچۈن ھارماي تالماي ئارىدا توشۇغۇچىلىق قىلىپ ئۆتىدىغان سىياسىي دەللاللار ئىكەنلىكىنى كۆرگەن بولدۇق. سىياسىي مەۋقەدە مىللەتكە ئىككى يۈزلىمىچىلىك بىلەن پوزىتسىيە تۇتۇپ كەلگەن مۇناپىق سۈپەت «دەۋاچىلار»نىڭ ئەپت - بەشىرەسىنىڭ ئېچىلىشلىرىغا، خىيانەتلىك ئىش - ھەرىكەتلەرنى، مىللەتنىڭ كېلەچىكىنى تۇيۇق يولغا باشلاپ قويىدىغان تۈرلۈك گۆشباشلىقلارنى مىللەتكە «ئىش قىلدۇق» دەپ يۇتقۇزماقچى بولۇشلارغا، ئىككى تىلدا ئىككى خىل رول ئېلىپ ئارتىسلىقنى سىياسىي دەۋا قىلىش دەپ تەشۋىق قىلىپ كەلگەن سىياسىي ئالدامچىلىقلارغا شاھىت بولدۇق. ئىسپاتلار ھەقىقەتنى كۆرسىتىپ بەرگەن بولۇشىغا قارىماي تېنىۋېلىشلار ئۈزۈلمىدى. پاكىتقا قارشى زۇۋانى تۇتۇلۇش، سەمىمىيەتكە قايتىشقا مايىللىشىش ئورنىغا يالغان تەشۋىق، ساختا مەلۇمات بېرىش بىلەن خەلقنى ئالداش توختىمىدى. ئەڭ ئېچىنىشلىقى بىر تۈركۈم سېتىلما قەلەمكەشلەرنىڭ مەزكۇر سىياسىي داشقاللارنىڭ چىقىندىلىرىنى تازىلاشنى ۋەزىپە قىلىۋالغانلىقى، ھە دېگەندە پاكىتنى بۇرمىلايدىغان بىر تالاي ئەخلەت يازمىلارنى دۆۋىلەش ئارقىلىق ۋىجدانغا، ئىلىمگە، ئەخلاققا قارا يۈزلۈك قىلىشلىرى بولدى. يۈز بېرىۋاتقان مەسىلىلەرنى ماھىيىتىدىن ئاڭقىرىغۇدەك، ئاق قارىنى ئىلغا قىلىشتا پەرق قىلغۇدەك پاراسەت كۆزىدىن ئاللىقاچان كېتىپ بولغان ھەقىقەت موخولىرى بولۇشىغا، بولۇشلىرىغا باقماي پۈتۈنلەي يالاقچى، گۇپپاڭچى ۋە ھەتتا ساھىبى ئىنكار قىلىپ تۇرغان نەرسىنى ئۇنىڭ مەنپەئەتى ئۈچۈن تەشەببۇسكارلىق بىلەن ئاقلاپ قاۋاشتىن يانمايدىغان ئاپشاركا مىسالى قىلىقلارنى ئورتادا تىياتىر ئارتىسلىرىدەك ئويناپ يۈرۈشتى. مانا بۇ سېتىلما قەلەمكەش دېيىلىۋاتقان تائىپىنىڭ يۇمىلاق تاۋۇز يازارلىرىدىن بىرى بۇندىن بىرقانچە يىل ئاۋۋال مىللەتنىڭ ئەۋلادلىرىغا «كۆڭۈل بۆلگەن» كۆرۈنۈپ «ئۇيغۇر بۇلاق» ئىسمىدا ئەسەر چىقارغان بولدى. بىز بىلىمىزكى، مەزكۇر ئاتالمىش ئاپتورنىڭ يىللاردىن ئانا تىل قالپىقى ئاستىدا قايسى كاماردىن پۈتۈن چىقىپ، قايسى كاماردىن پارچە چىققىنىنى. ئىلمىي دەسمايىسى قانچىلىك، زېھنىيىتى قانچىلىك، ئىدراك سىغىمى قانچە غېرىچ دېگەنلەرنى. ئەجەبا بۇ «تەتقىقاتچى» مىللەتنىڭ جان - جىگەر ئۇرۇق - تۇغقانلىرى تۇتۇلۇپ كەتكەن ۋە چەت ئەلدىكىلەر ھە دېگەندە خىتاي ئىستىخباراتى تەرىپىدىن بېسىمغا ئۇچراۋاتقان، ئائىلىسىنىڭ ئىزدىرىكىنى قىلىش بىلەن زېمىن دەۋاسى ئارىسىدا تاللاش قويۇلۇپ ئىرادىسى سىنىلىۋاتقان زامانلاردا، ئاسترىتتىن تەھدىتلەر بىلەن يۈزلىشىۋاتقان پەيتلەردە يىرتىق ئىشتاندىن چىققاندەكلا پەيدا بولۇپ، يۈزىنى ئېشەكنىڭ پىشمايدىغان يېرىدىن نەچچە ھەسسە قېلىنلىتىپ تۇرۇپ «مەن پاسپورت تەلەپ قىلدىم، زېمىن تەلەپ قىلمىدىم» شوئارىنى باشلاپ بېرىش بىلەن تونۇلمىدىمۇ؟ توپلۇم پىسخىكىسىنى بۇزۇشقا ئۇرۇنۇپ باقمىدىمۇ؟ ئۆزلىرىنىڭ مۇستەملىكە ئاستىدا قالغانلىقى تۈپەيلى ئىرقىي قىرغىنچىلىققا مەھكۇم بولغانلىقىنى ئىپادىلەپ چىققان جاسارەتلىك خەلققە بايراقسىزلىشىشىنى تەشەببۇس قىلىشقا پېتىنىپ يۈرمىدىمۇ؟ بىراۋنىڭ ياردىمىلا بولسا ۋاقتى كەلسە ئىمانىنىمۇ ساتىدىغانلىقىنى ئىپادىلەيدىغان مۇددىئالىرىنى جاكارلىمىدىمۇ؟! ئەجەبا،  بۇ ۋەجىدىن مەزكۇر ئاتالمىش تەتقىقاتچىنى خەلق تونۇسۇن، ئىلىم ساھەسىدىكىلەردىن تاشقىرى ھۆر ۋە ساپالىق ئەۋلاد يېتىشتۈرۈش غېمىدە يۈرگەن ھەر ساھە كىشىلىرى چۈشىنىپ يەتسۇن ئۈچۈن ئەسەرنى ئۆز ساھەسىنىڭ تارازىسىغا ئۇيغۇن ھالدا تەنقىدلەر يېزىلمىدىمۇ؟! ئەلۋەتتە شۇنى مۇئەييەنلەشتۈرىمىزكى، ئۇيغۇر بۇلاققا يېزىلغان تەنقىدنىڭ ئىجابىي رولى ئويلىغاندىن نەچچە ھەسسە ئارتتى. ھەتتا مەزكۇر ئاتالمىش بالىلار كىتابىنى كۆرۈنۈشتە ماختىغانلارمۇ تەنقىد يېزىلغاندىن كېيىن تاشلىغانلىقى، ئەۋلاد مەھرەمىيىتىگە تاجاۋۇز سانىلىدىغان، ھەتتا گۇمان تۇغدۇرىدىغان نەرسىنىمۇ پەرزەنتلىرى بىلەن ئۇچراشتۇرغۇسى كەلمىگەنلىكى قاتارلىق ئىجابىي ئىنكاسلار قۇلاقتىن قۇلاققا يەتمەيمۇ قالمىدى. ئەمەلىيەتتە بۇ ۋىجداندىن زەررە نېسىۋە ئالغان ھەرقانداق بىر ئاپتور ئۈچۈن چوڭ مەغلۇبىيەتتىن دېرەك بولۇپ، ئەسلىدە بۇنداق بىر مەغلۇبىيەت ئاپتورنى يا سەمىمىيەتكە ئۈندىشى ياكى پاخپاق يازارلىقتىن قول ئۈزدۈرۈپ كۆپرەك بىلىم ئاشۇرۇشقا تۇتۇنۇشقا تۈرتكە بولۇشى كېرەك ئىدى. كۆردۇقكى داپشاقلىقنى جاننىڭ راھىتىگە ئايلاندۇرۇۋالغان بۇ «تەتقىقاتچى» ئۆز سەنىمىگە دەسسەشنى داۋام قىلىپتۇ. ئەۋلاد مەھرەمىيىتىگە سوزۇلغان قارا قول ئۇزارسا ئۇزىراپتۇكى، بىر تۇتام كوكائىن ياسىيالىغانلىقىدىن قان - قېنىغا پاتماي بىر باغ ئەپيۈن تېرىش ھەۋىسى قۇتراپتۇ. نەچچە كۈن مابەينىدە نەشردىن چىققان ۋە زاكاز قىلىنغاندەكلا يېزىلغان ئالتە پارچە كىتابچاقنىڭ مەزمۇن - مۇھتەۋاسى، قوشۇلغان خۇرۇچلار بۇنى دەلىللەيدىغان بولۇپ، بۇ كۆرۈنۈشلەر كىشىگە قىسسەلەردە سەجدىدىن باش تارتقان ئىبلىسنىڭ ئۆز خاتاسىنى تونۇپ خاتا قەدەمنى توغرا قەدەمگە ئايلاندۇرۇش ئورنىغا جىمى ئادەمزاتنى شەيتانلاشتۇرۇش قەستىگە چۈشۈشتەك ھەدسىزلىكىنى، شاياتۇنلۇقتا ئەزۋەيلەش تۇتۇمىنى ئەسلىتىپ تۇرۇپتۇ.\n\n**(3)**\n\nئەمدى كېلەيلۇق ئاقساق دۇكاندارنىڭ كور خېرىدارلىرىغا. توغرىسى كورلىقىدىن بەكرەك كورلەرچە ئىش تۇتۇشنى ھۈنەر قىلىۋالغان ئاتاقتا كۆزگە كۆرۈنگەن تەڭكەشچىلىكلەرگە.\nنېمە ئۈچۈن تەڭكەشچى دەپ قالدۇق، بۇنىمۇ ئوچۇقلايلۇق! تەڭكەش ئىككى ياكى ئۇندىن كۆپ كىشىلىك پائالىيەتتە بىر - بىرىنىڭ كېمىنى تولۇقلاش ياكى بىر - بىرىگە پاس چىقىرىش تۈسىدىكى پىلانلىق ۋە كېلىشىملىك ھەرىكەتلەرگە قارىتىلىدۇ. تەڭكەشچىلىكتە تاسادىپىيلىق، ئېنىقسىزلىق، توغرا كېلىپ قېلىشلارغا ئورۇن يوق. بەلكى، تەڭكەشچىلىكتە رول ئالغۇچىلار نېمىنى قانداق قىلىشنى، بىر - بىرىگە قەيەردە پاس چىقىرىشنى، قەيەردە، قاچان ۋە قانداق بارماق بېسىشنى بىلىشىدۇ. شۇندىلا رىتىم شەكىللىنىدۇ-دە، بۇنىڭ جەلپكارلىقى تۈرتكىسىدە بىر تەرەپتىن تاماشىبىن ئارىسىدىن ئالقىشلىغۇچى توپنى شەكىللەندۈرىدۇ، يەنە بىر تەرەپتىن بۇ رىتىمغا ئۇسۇلغا چۈشىدىغانلارنى تاۋلاپ چىقىپ ئۇلارنى سەھنىگە چىللىيالايدۇ. مۇنداقچە ئېيتقاندا، چالغان دېپىغا خەقنى ئۇسسۇلغا سېلىش پىلانىنى ئەمەلگە ئاشۇرالايدۇ. بۇ ئۆز نۆۋىتىدە تاكتىكا ئىشى بولۇپ، ئىجتىمائىي توپتىكى بىنورماللىقلارنى نورماللاشتۇرۇشتىكى مەنتىق ۋە تاكتىكىمۇ بۇنىڭدىن كۆپ پەرقلەنمەيدۇ. بۇنىڭ مەنتىقىسىمۇ خۇددى كوللېكتىپنىڭ پىسخىكىسى بۇزۇلغان بىر توپتا، يەنە كېلىپ بىزنىڭكىدەك زېمىن مۇستەقىللىقى تەلىپى ھەمدە بايراقلىق كۈرەش بىلەن ياۋاش پۇقرا بولۇش ۋە تاجاۋۇزچى زالىم رېجىمدىن مەرھەمەت كۈتۈش ئارىسىدا ئىككىلىنىۋاتقان توپ ئارىسىدا رېلىسنى بۇراش ئۈچۈن بىردىنلا «ئۇقۇمۇشلۇق»، «زىيالىي»، «تەتقىقاتچى» ئىددىئاسى بىلەن يۈرۈۋاتقان بىرىنىڭ چىقىپ كەسكىن ھالدا «زېمىن تەلەپ قىلمايمەن، پاسپورت تەلەپ قىلىمەن» شوئارىنى توۋلاپ بېرىشىگە ئوخشاش تاكتىكىدۇر. دېمىسىمۇ بىر تۈركۈم ماڭقۇرتلار تائىپىسى بۇنى ئەمەلىيىتى بىلەن قىلىپ كېلىگلىك. دېمەك بۇنداق تەڭكەشچىلىك پەيدا بولغىنىدا، دەۋاگەر توپ ئىچىدىن رىتىمغا ماسلىشىدىغانلار، چېلىنغان تەڭكەشنى توغرا كۆرۈپ ئۇسسۇلغا چۈشىدىغانلار مۇھەققەق چىقىدۇ.\n\nئوخشاش تەڭكەشچىلىكنى يۇقىرىدا تىلغا ئېلىنغان ۋە ھەممىگە تونۇشلۇق بولۇپ كەتكەن مەلۇم بىر سېتىلما قەلەمكەشنىڭ «ئۇيغۇر بۇلاق» رەزالىتىدىمۇ كۆرگىلى بولىدۇ. شۇنداقلا ئۇنىڭدىن كېيىنكى كونا سەنەمدە ئەزۋەيلەش خاراكتېرىنى ئالغان ئالتە قىسىملىق توپلامنى تېخى نەشردىن چىقار - چىقمايلا دەرسلىك قىلىنىدىغانلىق تەشۋىقاتىنىڭ باشلانغانلىقىغىمۇ تەتبىقلاشقا بولىدۇ. «ئۇيغۇر بۇلاق»قا ئوخشاش ھازىرقى زامان بالىلار ئەدەبىياتى ئەسەرلىرى ئىچىدە ئەڭ سەۋىيەسىز، ئەڭ چاكىنا، ئەڭ ساختا ۋە ئەڭ پاخپاق بىر ئەسەرنى، يەنە كېلىپ ئاپتورىنىڭ سىياسىي تۇتۇملىرى مىللىي ئىرادىنى پايخان قىلىشتىن باشقىغا يارىمايدىغان، ئانا تىل نىقابى ئاستىدا قىلغان - ئەتكەنلىرى تۈگەل مىللىي ئاڭنى بۇلغاش، شالغۇتلاشتۇرۇش ۋە پۈچەكلەشتۈرۈشتىن باشقا بولمىغان، ھەمدە بۇ يولدا ئۆچمەس «تۆھپە» قوشۇشتىن باشقا ئىشى يوقلۇقىنى ئىسپاتلاپ ياشاۋاتقان بىرىنىڭ كىتابلىرىنى تېخى نەشردىن چىقىش بىلەن تەڭلا مەلۇم دىندار موللىنىڭ مەسئۇللىقىدىكى مەكتەپنىڭ پۈتۈشۈشىگە، كىتابلارنى دەرسلىك قىلماقچى بولغانلىق تەشۋىقىنىڭ ئورتالىقتا ئۇچۇپ يۈرۈشىگە تەتبىقلاشقا بولىدۇ. مانا بۇ سېپى ئۆزىدىن تەڭكەشچىلىكتىن باشقا ئىش ئەمەس.\nئالتە پارچە كىتابنىڭ قۇرۇلمىسى ۋە مەزمۇنىدىن قارىغاندىمۇ ئەسەرنىڭ زاكاز مال شەكلىدە تەييارلىتىلغانلىقى چىقىپلا تۇرىدۇ. «دەرسلىك» دېيىلگەن ھەر كىتاب دەرسلىككە ئۇيغۇن بولۇۋەرمەيدىغانلىقىمۇ «مەكتەپ»، «مائارىپ» قاتارلىق ئۇقۇملاردىن ساۋاتى بار ھەر كىشىگە ئايدىڭ بىر مەسىلە. بولۇپمۇ «ئۆلىما» قالپىقى تاقاپ يۈرگەن بىرى ئۈچۈن بۇ ناھايىتى ئېنىق بىر تېما. شۇنداق تۇرۇپ سىياسىي تۇتۇمى ئاقساق - چولاقلىشىپ كەتكەن،  ئەدەبىيات ساھەسىدىكى ھايانكەشلىكى پاش بولۇپ رەسۋا بولغان، يەنە كېلىپ تۈگەل مۇسۇلمانلىقتىن كۈشەندە ئىزدەپ دىندارلىق بىلەن مىللىيلىكنى زىددىيەتلەشتۈرۈش بىلەن ئاۋارە بولۇپ يۈرىدىغان شالغۇت بىر يازارنىڭ كىتابلىرى نەشردىن چىققان ئىكەن، كىتابلار ئالدى بىلەن ئۇنىڭدەك زېھنىيەتتىكىلەردە، يەنى يېزىلغان ئەسەرلەرنىڭ ئەۋلاد مەھرەمىيىتىگە تاجاۋۇزلۇق ئىكەنلىكىنى تەسەۋۋۇر قىلىشقا ئوكسىگېن يېتىشمەيدىغان شالغۇتلار تائىپىسىدە قارشى ئېلىنسىمۇ، تۇتىيا بىلىنىپ دەرسلىك قىلىپ ئوقۇتۇلماقچى بولسىمۇ، ھەر ھالدا بۇنى نورمال ھادىسە دېگىلى بولىدۇ. ئەمما بۇ بىر دىنى ساھە بىلەن چېتىشلىقى بارلاردىن، «ئۆلىما» قالپىقىنى كىيىپ ياشاۋاتقانلاردىن سادىر بولسا بۇ بەئەينى «تەڭكەشچىلىك»تىن باشقا ئىش ئەمەس. ئەجەبا بۇ تەڭكەشچىلىك راستتىنلا يۈز بەرگەن بولسا، بۇنىڭ ھېچ توغرا چۈشىنىش يولى بولمىغان بىنورمال تەڭكەشچىلىك ئىكەنلىكىنى جەزملەشتۈرمەي بولمايدۇ. ناۋادا بۇ تەڭكەشچىلىك قەستەن قىلىنغان بولسا، مەزكۇر دىنىي تائىپىنىڭ ئەزاسى ھەققىدە گويا قوي تېرىسىگە ئورانغان چىل بۆرە ھېكايىسى جەريان قىلىۋاتقاندەك چۈشەنچە مەيدانغا كېلىشى، ياكى بولمىسا «مېھرابتىن چايان» رومانىدىكى نەچچە يىل بۇخارادەك چوڭ دارۇلئىلىم ماكانىدا ئوقۇپ كېلىپمۇ سەۋىيەسى تۈپەيلى مەھەللە مەسجىدىنىڭ ئىماملىقىغا چۈشۈپ قالغان، ئەمما مىرزابېشى بولۇش تەمەسىدە ھەر تۈرلۈك رەڭگە كىرىپ ئىش يۈرىتىدىغان پىتنىخور ھىيلىگەر «موللا ئابدۇراھمان» پېرسوناژىدىن پەرقى يوقلۇقىنى چۈشىنىپ يېتىش تەسەۋۋۇردىن يىراق بولمايدۇ. چۈنكى ئىلىمدارلىق بولۇۋاتقان ئىشلارغا يول قويمايدۇ. ئەقىدە - ئىخلاس بۇنى رەت قىلىدۇ، كەسپىي ئەخلاق بۇنى چەكلەيدۇ. يەنە كېلىپ ئەڭ ئالدى بىلەن ئەسەرنىڭ ئاپتورى بۇ ساھەنىڭ مۇنەۋۋەرلىرىدىن ئەمەس. ھەتتا ئەھلىمۇ ئەمەس. بەلكى ھەۋەسكار سەۋىيەسىدىكى، يوق بوشلۇقنى تولدۇرغۇچى سالاھىيىتىدىكى بىرسى. ئەگەر ئەسەر ئاپتورى بۇ ساھەنىڭ ئەھلى بولغان، ھەتتا ئاتالمىش دەرسلىك كىتابلىرى مۇۋەپپەقىيەتلىك چىققان تەقدىردىمۇ (ئەمەلىيەتتە كىتابلاردا ئېغىر مەسىلىلەر مەۋجۇت) دىنىي ساھەنىڭ ئەھلى دېيىلىۋاتقانلارنى تەڭكەشچىلىك قىلىشتىن مۇنداق ئىككى نەرسە توسۇپ تۇرۇشى كېرەك بولىدۇ.\n\nبىرىنچىدىن، ئەسەرنىڭ مۇئەللىپى ئەتەي ھېكايە توقۇپ يۈرۈپ ھەممىگە ئاتىكارچىلىق قىلىپ ئۆتىدىغان بىرى. شۇنداقلا بۇرنىنى تىقىپ كىرىۋالغان ساھەگە خام، كەسىپ ئەخلاقىدىن يوقسۇل بىرى. ھەتتا يېزىقچىلىق ئەخلاقىدىنمۇ يوقسۇل. تالاي يازمىلىرى رېئاللىقنى بۇرمىلاش بىلەن تولغان بۇ يازارنىڭ نەشر قىلغان ئەسىرى ۋە بۇنىڭغا چۈشكەن پاكىتلىق ئوبزورلار ئىسپاتلاپ تۇرۇپتۇكى، ئەسەر ساھىبى ئەدەبىيات كوچىسىنى پىتىقلاشقىلا يارايدىغان، ئىلىمنى پايخان قىلىشتا نومۇس چېگراسى بولمىغان، تارىخنى ئاڭلىتىش دەۋاسى ئاستىدا تارىخنى بۇرمىلاپ يېزىپ ئۆزىنىڭ ئەسلىدە سېپى ئۆزىدىن سەپسەتىۋاز ئىكەنلىكىنى مەلۇم قىلغان ۋە شۇنداقلىقى پاكىتلىق ھالدا پاش بولغان بىرى. ئۇنىڭ نەچچە يىلدىن بۇيانقى سەپسەتىۋازلىقلىرىغا، ئىدىيە پاھىشەلىكلىرىگە قارىتا يېزىلغان ئوبزورلار، كىتابلىرىغا دائىر تەنقىدلەردىكى كۈچلۈك پاكىتلىق تەھلىللەر بۇنى ئىسپاتلاپ تۇرىدۇ. قايسى ساھەنىڭ داستىخىنىغا كىرسە شۇ يەرنى سېسىق پۇرىتىشتىن باشقا ئىشى بولماي كەلگەن بۇ قەدەر تارتىشمىلىق بىرى بالىلارنىڭ ئەقلىيىتىنى نىشان قىلغان، ئۇلارنىڭ زېھنىي مەھرەمىيىتىگە داخىل بولۇش تىپىدىكى ئەسەرلەرنى «دەرسلىك» دېگەن ئىددىئا بىلەن كىتاب نەشر قىلدۇرسا، قىلىدىغان بىرىنچى ئىش بۇ كىشىنىڭ ئۆز ساھەسىدە قايسى دەرىجىدە ئېتىراپلىقلىقىنى، ئەسەرلىرى دەرس قىلىشقا قانچىلىك ئەرزىيدىغانلىقىنى دەڭسەش بولۇشى كېرەك بولىدۇ. ھەم شۇ ساھەدە چۈشكەن ۋە چۈشۈۋاتقان پىكىرلەرنى كۆزدىن كەچۈرۈشكە توغرا كېلىدۇ. ئەگەر بۇنى قىلغۇچى ئەدەبىيات، تارىخ ساھەلىرىگە قارا قورساق بىرى بولۇپ مىللەتنىڭ تىل - يېزىق تەرەققىياتى ھەققىدە يەسلىي سەۋىيەسىدە قالغان، يېڭى زامان بالىلار مائارىپى بىلەن ئۇچراشمايلا ساۋات چىقارغان، دۆلەتمۇ دۆلەت يېرىم تىجارەت، يېرىم ئوقۇش بىلەن چۆرگىلەپ يۈرۈپ مەكتەپ ئېچىپ نان يەپ كۆتۈرۈلۈپ يۈرۈۋاتقان، مۇنداقچە ئېيتقاندا، قانداقلا بىر يۆنىلىشتە بولسۇن سىستېمىلىق مائارىپ يۈزى كۆرمەي چوڭ بولۇپ، مەكتەپ ئېچىپ ياشاۋاتقان بىرى بولغان تەقدىردە، قىلىدىغان ئەقەللىي ئىش ئاۋۋال بۇ ئىشقا سەۋىيەسى يەتمىگەنلىكىنى تەن ئېلىش، ھېچ بولمىسا مەكتىپىدىكى بالىلىرىنىڭ كېلەچىكىنى ئويلاپمۇ بولسا مەزكۇر نەشردىن چىققان كىتابلار ھەققىدە ئوقۇرمەنلەرنىڭ پىكىر - باھالىرىنى بىر مەزگىل كۆزىتىپ بېقىش، بولۇپمۇ ئەسەرنى ئۆز ساھەسى بويىچە ئوبزور قىلالايدىغان ئوقۇمۇشلۇقلارنىڭ ئىنكاسلىرى قانداق، بۇنى بىر كۆرۈۋېتىش، يالغۇز كاللىسىغا كەلگەن بويىچە ئاپتور بىلەن دىگىۋارلىشىشتىن بۇرۇن ئەسەرنى سالاھىيەت ئەھلىلىرى ئالدىدا ئۈستەلگە تاشلاپ بېقىپ ئاندىن دەرسلىككە تۇتۇنۇش كېرەك بولىدۇ. ھالبۇكى، مەزكۇر كىتابلار رەتسىز بىر شەكىلدە نەشردىن ئەمدى چىقتى. شۇنداق تۇرۇپ، بولۇپمۇ ئاسماننى قاسقان كۆرسىتىدىغان رېكلام تۈسىدىكى يازمىلار بىلەن تەشۋىق قىلىنىپ كۈن ئۆتە ئۆتمەي بىر دىنىي كىشىنىڭ مەسئۇللىقىدىكى مەكتەپ بالىلىرىغا دەرسلىك قىلىنغانلىق گەپ سۆزلىرى ئاپتور تەرىپىدىن ئۇچۇپ يۈردى. ئەجەبا، بۇ قانداقتۇر ئاقساق دۇكاندارغا كور خېرىدارنىڭ كەم بولمايدىغانلىقىدىنمۇ، ياكى بولمىسا بۇ بىر تۈرلۈك رىتىملىق تەڭكەشچىلىكمۇ؟ ياكى بۇ مۇھاجىرەتتىكى بالىلار مائارىپىغا سوقۇلۇۋاتقان چوماقلارغا قول - قولچە ھە - ھۇ قىلىشىپ بېرىشمۇ؟ دېمەك بۇ ھە - ھۇ قىلىش بولغاندىمۇ، ياكى ھېلىقىدەك تەڭكەشچىلىكنىڭ بىر پارچىسى بولغان تەقدىردىمۇ قوبۇل قىلغىلى بولمايدىغان بىر مەسىلە. نورمال دىنىي مائارىپ يۈزى كۆرگەنلەر ئۈچۈن ئېلىپ ئېيتقاندا بولسا بەئەينى قارا ساۋاتلارچە، قاتتىقراق ئېيتقاندا، پوق قورساقلارچە مەسئۇلىيەتسىزلىكتىن باشقا ئىش ئەمەس.\n\nئىككىنچىدىن، دىنىي مەۋقە بۇنى قوبۇل قىلمايدۇ. چۈنكى، ئىسلام ئىلىم كۈلتۈرىدە ئىلىم مۇھىم بولغاندەك، ئىلىم ئىگىسىنىڭ مەنىۋىياتىمۇ مۇھىم. ئىككىسى ئۇيۇشمىغاندا، يالغۇز ئىلىمنىڭ بولۇشى كۇپايە قىلمايدۇ. پاسىق ئارقىسىدا ناماز جائىز، ئەمما تەقۋا ئىمام بار يەردە جائىز ئەمەس. شۇنداقلا فاسىق ئىلىمداردىن ئىلىم ئېلىنمايدۇ. شۇنىڭدەك بىدئەتچى ئۆلىمامۇ ئالىملىق سۈپىتىدىن چۈشۈپ كەتمەيدۇ، ئەمما ئۇنىڭدىن ئىلىم ئۆگىنىش چەكلىنىدۇ، ئۇستاز تۇتۇلمايدۇ. ھەتتا ئىمام قىلىپ تەيىنلەنسە ئارقىسىدىن ناماز ئوقۇلمايدۇ. قىسقىسى، ئۇنىڭ بىلىمدانلىقى ئۆزىدىكى ئالاھىدىلىك پېتى قالىدۇ خالاس، ئەمما ئۇنىڭدىن يېتەكچىلىك، باشلامچىلىق كۈتۈلمەيدۇ. ئۇنىڭدىن ئىلىم ئۆگىنىلمەيدۇ، ئىبرەت ئېلىنىدۇ، خالاس! مۇھەققىقلەردىن ئىمام شاتىبىي كۆرسىتىپ ئۆتكەندەك: بىدئەتچىلەر بارچە ئەھلى سۈننەت پېشىۋالىرى نەزىرىدە مۇرەسسەسىز بايقۇت ئوبيېكتلىرىدىندۇر. ئەلۋەتتە بىدئەتچىلىككە ئۇنىڭ ئېغىر ياكى يېنىكلىك دەرىجىسى بويىچە مۇئامىلە قىلىنىدىغان بولۇپ، ئەقىدىدە بۇرمىلاش تىپىدىكى بىدئەتچىلىكلەر، ھەمدە ساغلام ئاڭ - ئىدىيەلەرنى بۇلغاش خاراكتېرىدىكى بىدئەتچىلىكلەر مۇتلەق ھالدا ئەمەل -ھەرىكەتتىكى بىدئەتچىلىكلەردىن قاتمۇقات ئېغىر ۋە قەبىھ ھېسابلىنىدۇ.\n\nكۈنىمىزگە قايتىپ كېلىدىغان بولساق، مۇسۇلمان ئەۋلادلارنىڭ مىللىي مائارىپى ئۈچۈن دەرسلىك تۈزۈشكە يارايدىغان شەخس ياكى كوللېكتىپ بۇ نۇقتىدا چوقۇم دەڭسىلىشى زۆرۈر. چۈنكى مىللىي بولۇش دېگەنلىك ئۆزىمىزگە خاس بولغان ئىسلامىي مەپكۇرەنىڭ ئىزنالىرى بۇزۇۋېتىلمىگەن بولۇشنىمۇ ئۆز ئىچىگە ئالىدۇ. خۇددى مىللەت ئەدەبىياتىنى ئايەت - ھەدىس تېكىستلىرى بىلەنلا توشقۇزۇۋېتىشنى ھەقىقىي مەنىدە دىن روھىغا ئۇيغۇن كېلىدىغان «ئىسلامىيلىق» دېگىلى بولمىغاندەك، مىللىي مەپكۇرىدىن ئىسلامىي مەدەنىيەت ئىزنالىرىنى ئۆچۈرۈپ تاشلاشنىمۇ ھەقىقىي مەنىدە «مىللىيلىك» دېگىلى بولمايدۇ. پەقەت كۈلتۈرىدىن خەۋرى بولماي دىنىي مەپكۇرىلەرنىلا ئاساس قىلىش ياتلىشىش بولغاندەك، ئىسلام مەپكۇرىسىدىن ئېرىغدالغان كۈلتۈرپەرەسلىكمۇ ئوخشاشلا ياتلىشىش جۈملىسىدىندۇر. ئۇنداقتا مىللىي مەپكۇرە ئۇقۇمى يۇقىرىقى ھەر ئىككى تۈرنى رەت قىلىدۇ. چۈنكى، مىللىيلىك مەدەنىيەت ۋە كۈلتۈرنىڭ ئۆزىگە خاس ھالىتى بىلەن گۆش بىلەن ياغ مىسالى گىرەلەشكەن بىر گەۋدىنىڭ تىمسالىدۇر. ھالبۇكى، مەزكۇر سېتىلما قەلەمكەشنىڭ مىللىي ئىرادىگە تۇتقان مەيدانى يىللار مابەينىدە كۆرۈلۈپ كېلىۋاتقاندەك دائىما خامېلېئونچە، نىفاق بىلەن بويالغان. ھەر پۇرسەتتە دەۋا ئارقىسىغا ئۆتۈۋېلىپ تۇرۇپ مىللىي ئىرادىنى پايخان قىلىپ كەلگەن. ئۇيغۇر بۇلاق كىتابىدىكى ماتېرىيالىستىك تۇتۇملار، شالغۇت زېھنىيەت ۋە ساختىلىقلارمۇ بۇ ھەقتىكى تەنقىدلەردىن خەۋەردار بولغانلارغا مەلۇملۇق. بىر زىيالىي قالپىقىنى كىيىپ تۇرۇپ تاجاۋۇزچىغا قارىتا «پاسپورت تەلەپ قىلىش، زېمىن تەلەپ قىلماسلىق» جۈملىسىنى دېيەلەيدىغان، قۇرۇپ كەتكۈر بارماقلىرىدا يېزىپ ئېلان قىلالايدىغان، بىراۋنىڭ ياردىمى ئۈچۈن ئىمانىنى ساتالايدىغانلىقىنى خەلقى ئالەم ئالدىدا گەپ دەپ قىلالايدىغان بىرىنىڭ، يەنە كېلىپ ئاپتونومىيەچىلىكنىمۇ بىرخىل مۇستەقىللىق دەپ ئىزاھلاش ئارقىلىق ئۆزى تەۋەلەنگەن سىياسىي تەشكىلاتنىڭ دۇمباقچىلىقىنى قىلىشتىن ئۇيالمايدىغان، ئىندجىنسلىق ئۇقۇمىنى بۇرمىلاپ ئىزاھلىغاندىن سىرت، ھەمدە ئۇنى مىللىي تارىخ ئۈچۈن ھاقارەت بىلىش ئورنىغا ئۇنى كۈيلەپ يۈرگەن، تەۋەلىك بىلدۈرگەن توپىنىڭ ساختا مۇستەقىلچىلىقىنى ھەر خىل قۇرۇق گەپلەر بىلەن شەرھلەپ قوغداپ يۈرگەن بىر «سىياسىي بىدئەتچى»نىڭ، كىتاب  ئەسەرلىرىدە مۇسۇلمان ئەجداد مەپكۇرىسىنى شالغۇت زېھنىيەت خاھىشى بويىچە بۇرمىلاشتىن ئايانمايدىغان «پىكرىي مۇرتەد»نىڭ، شۇنىڭ تەشۋىقچىسىنىڭ كىتابلىرىنى شالغۇت تائىپىلەر بىر ياقتا قېلىپ دىنىي مائارىپنى مەركەز قىلغان بىر ئورۇننىڭ مەكتىپىگە دەرسلىك قىلىپ تاللىغانلىقى، ئەۋلادلارغا ۋەتەندە مەھرۇم قىلىنغان ئىسلامىي ئاڭنى يېتىلدۈرۈشنى شوئار قىلىۋاتقان بىر دىنىي مەكتەپ مەسئۇللىرىنىڭ قوبۇل كۆرگەنلىكى قانداقمۇ دىنىي مەۋقەگە توغرا كەلسۇن؟! بەلكى ھېچبىر قائىدىگە ئۇيغۇن دېگىلى بولىدۇ. دېمەك دىنى ۋە ئەقىدىسىگە باغلىنىپ ياشايدىغان بىر موللىنىڭ (ئەگەر موللا دېگىلى بولسا)، بىر دىندار تەبلىغچىنىڭ بۇنى قوبۇل قىلىشى يۈزدە يۈز بىنورماللىق.\nدەرۋەقە، ماقالىمىزدىكى 3. تېما مەزكۇر «ئاپتور»نىڭ ئىپادىسىنى ئاساس قىلىشتىن بولۇپ، ئەگەر ئىش ئاپتور ئىپادە قىلغاندەك بولمىغان بولسا، بۇ ئاپتورنىڭ يەنە بىر نۆۋەتلىك كاززاپلىقىنىڭ نەتىجىسى بولىدۇ. ئەگەر راست بولغان تەقدىردە، مەزكۇر مەكتەپ مەسئۇللىرىنىڭ «مائارىپ» ئۇقۇمىغا قارا قورساقلىقىدىن سىرت ئەۋلاد مەھرەمىيىتىگە سوزۇلغان قارا قوللارنى پەرق قىلالمىغۇدەك دەرىجىدە ئاڭقاۋلىقىنى كۆرسىتىپلا قالماي، دىنىي ساھەنىڭ شەنىگە ياراشمايدىغان بىر تۈركۈم تىپلارنىڭ مىللىي مائارىپ دەۋاسىغا قارىتا سوئال ئىشارىتى قويۇش كېرەك بولىدۇ. سىياسىي مەۋقەسى بىلەن بىرگە مائارىپچىلىقنى تەڭ دەۋا قىلىپ كېتىۋاتقان بۇ تۈر تىپلارنىڭ يۈز بېرىۋاتقان ئىشلاردىكى ئۇيۇشماسلىقلارغا قارىتا ئەقىلگە، ئىلىمگە، رېئاللىققا ئۇيۇشىدىغان بىر شەكىلدە ئىزاھات بېرىشلىرى كېرەكلىكى كۈتۈلىدۇ. ئەلۋەتتە تەۋەللا - تەبەرراسى لىڭشىپ قالغانلىقى بىلىنىپ كېلىۋاتقان «ئۆلىما» ۋىۋىسكىسىدىكى توپلار ئۈچۈنمۇ بۇنىڭغا داستىخاندارچىلىق مەيدانىدا ئەمەس، مۇسۇلمانلىق پىرىنسىپلىرىغا ئۇيغۇن رەۋىشتە مۇئامىلە قىلىشى، دىنىي ساھەنىڭ بۇ دەرىجىدە لايغەزەللىشىشىگە پۇرسەت بەرمەسلىكتە توغرا قەدەم ئېلىپ ئەمرىمەئرۇپتا بولسىمۇ تۈگۈلۈۋالماسلىقلىرى كۈتۈلىدۇ.\nيازغانلىرىمىز پەقەتلا ئالدىن تەنبىھتۇركى، رېئال قەدەملەر توغرا ئېلىنمىغان، خۇددى گىيۇتىنىڭ رومانىدىكى پېرسوناژدەك «شەيتان بىلەن قول بېرىشىش»كە ئوخشاش تەڭكەشچىلىكلەر داۋام قىلغان تەقدىردە، ئەلۋەتتە كور بولۇۋالغانلارنىڭ كۆزىنى چەكچەيتىۋەتكۈدەك پاكىتلىق بايانلىرىمىز، يۇپۇرۇۋالغان قۇلاقلارنى شامالدا مىدىراپ تۇرىدىغان ياپراقلاردەك تەۋرىتىۋېتىدىغان مەلۇماتلىرىمىز، ئىلمىيلىكنى پايخان قىلىدىغان، ئەۋلاد مەھرەمىيىتىنى ساغلام مۇھاپىزەت قىلىشنىڭ ئەكسىچە ئۇنى خىيالپەرەسلىكنىڭ ئۇۋىسىغا ئايلاندۇرۇشقا خىزمەت قىلىدىغان سەپسەتىۋازلىقنىڭ يوپۇقىنى ئېچىپ تاشلىغۇدەك تەنقىدىي پىكىرلىرىمىز، جانلىق ئوبزورلىرىمىز داۋاملاشقۇسى، تاكى ئوقۇرمەن ئەۋلادلار كۆزىگە تارتىلىش قەستىدىكى پەردىلەر ئۆز ئۆزىدىن يىرتىلىپ تاشلىنىدىغان بولغانغا قەدەر...\n\n-بۇرھان مۇھەممەد\n2022-08-16\n\n---\n\n**Musajan Yakup:**\nمەزكۇر ئوبزورنى ئوقۇپ چىقتىم، ناھايىتى توغرا، ئىلمىي پىكىر يۈرگۈزۈلۈپتۇ! ئىدىئولوگىيە ساھەسى ئىنتايىن مۇھىم، بۇ ساھەگە مەيلى زىيالىيلاردىن بولسۇن ياكى موللىلاردىن بولسۇن مەيدانسىز، خامىلىئون، رەڭۋازلارنى يىقىن كەلتۈرمەسلىك كېرەك. بالىلارغا كىچىكىدە سېڭدۈرۈلگەن ئىدىيەلەر بىر ئۆمۈر تەسىرىنى كۆرسىتىدۇ. ئىلىم سەھنىسى ۋە ساھەسىنىڭ پاكلىقى، خاراكتېرلىقلىقىنى ساقلاش كېرەككى، ئۆزىنىڭمۇ قايسى پىكىر - ئىدىيەدە ئىكەنلىكىنى بىلمەيدىغان، كاللىغا غىل - پاللا كەلگەن ھېسسىي ھاياجانلارنى بىر مىللەت ياكى توپلۇمغا كەسكىن ھۆكۈم شەكلىدە يەتكۈزۈپ ئەتىسى ئۆزى ئۇنىڭ تام ئەكسىنى قىلىپ يۈرىدىغان يانتاق ۋەزنىلىك كىشىلەرنىڭ تەجرىبە ئېتىزىغا ئايلاندۇرۇۋېلىشىغا يول قويماسلىق لازىم.\nيەر - يەرلەردە بەس - بەستە ئۆز ئالدىغا دامبا سوقۇپ، ئۇلۇغۋار ئېلان - تەشۋىقاتلارنى چاپلىشىپ «مەكتەپ» ئېچىۋاتقانلارنىڭ ئەمەلىي سەۋىيەسى، پىسخىك خاراكتېرى ۋە ئۇنىۋېرسال ساپا - سالاھىيىتىنى بىر قۇر كۆزدىن كۆچۈرۈپ چىقىش نۆۋەتتە قىلىشقا تېگىشلىك تەخىرسىز ئىشلارنىڭ بىرى بولۇپ قالدى. ھەر قانداق نەرسە زايا قىلىنسا ئۇنىڭ ئورنىنى تولدۇرۇۋالغىلى بولغان بىلەن دىن بىلەن سۇغۇرۇلغان زامانىۋىي مائارىپ زۇلاللىرىدا توشقۇزۇلۇشى كېرەك بولغان سەبىي دىللار يۇقىرىقى تېمىدا دېيىلگەندەك ئىلىم ھايانكەشلىرىنىڭ غەلدى - غەشلىرىدە ۋە مائارىپ يولىنىڭ سەركىسى ئەمەس، يولۇچىسى بولۇشقا سالاھىيىتى، شەرتى توشمايدىغان، ھەتتا ھاياتىدا مائارىپ ساھەسىگە تەۋەلەنگەن بىر ئادەمگە خاس خاراكتېر ۋە سالاپەت بىلەن ياشاپ باقمىغان بىراۋلارنىڭ ۋاقىتلىق ھاياجانلىق ئۇلۇغۋار قۇرۇق گەپلىرىدە توشقۇزۇۋېتىلسە كەلگۈسىدە ئەۋلادلارغا يۈز كەلگىلى بولمايدۇ.\nئۆزى بىرەر مەكتەپتە، بىرەر كەسپتە مۇۋۋەپىقىيەتلىك ئوقۇش تاماملىمىغان بىر ئادەم <<سېنىڭ بالاڭنى ھەممە ئىشتا ئىقتىدارلىق خاسىيەتلىك ئەۋلىيا قىلىۋېتىمەن>> دېسە ئىشىنىپ بالىسىنى تاپشۇرغانلارغا ھەيرانمەن.\nھەر ئادەم ئۆزىدە بولغاننىڭ مەلۇم بىر قىسمىنى ئۆگىتەلەيدۇ. ئۆزىدە نەرسە يوقلار نېمە ئۆگىتىدۇ؟! بالىلارنىڭ ئۆمرى بىلەن ئويناشقانلار كەچۈرگۈسىز جىنايەت ئۆتكۈزگۈچىلەردۇر.\n\n**ئويغاقلار دۇنياسىدا− بۇرھان (جاۋاب):**\n**Yurt Oglani غا:**\nبىر نەرسىلەرنىڭ قىياپىتىگە كىرىۋېلىشتەك ئىشلار سىز دېپىنى چېلىۋاتقان تىپلاردىن ئايلانسۇن! خەقنىڭ كىتابىنى ئوقۇمىدىم دەيسىز-يۇ، يەنە خەقنىڭ چاپەرمەنلىرىدىن ئۆتە قوڭ چاقىسىز. يۇرت ئوغلى دەپ ئىسىم قويۇۋالغانغا تۇشلۇق سۆزلىگەيسىز. ئادەم دېگەن ئۇنداق بىمەنىلەرچە ئۇششۇق، كۆكەرمە بولمايدىغان. ئاۋۋال بىر ئوقۇڭ، ئاندىن پىكىر قىلىش ھەققىڭىز بولىدۇ. مانا مەن ئوقۇپ، تاسقاپ ئاندىن پىكرىنى يازىدىغانلاردىن. ئۇنداق خەقنىڭ كىتابىنى ئوقۇماي تۇرۇپ ئوقۇغان ۋە تەنقىد يازغان كىشىنىڭ سەھىپىسىگە كالىدەك ئۈسۈپ كىرىپ چالۋاقىسىڭىز شۇنىڭغا تۇشلۇق دەككىڭىزنى يەيسىز. مەن شۇ دەل كىتابتىكى خاتالىقلارنى كۆرسىتىپ بەرگەن، نۇرغۇن ئوقۇرمەنلەرنىڭ پايدىلىنىشىغا سۇنغان يازار. بۇلاردىن خەۋىرىڭىز يوق سەكرىگەن بولسىڭىز، گەپ شۇ: ئويغاقلار دۇنياسى سەھىپىسىگە خۇش كەپسىز! كىتاب ئەسەرلىرىم بىلەن ئۇچراشماقچى بولسىڭىز ئىستانبۇلدىكى تەكلىماكان ئۇيغۇر كىتابخانىسى بىلەن ئالاقىلاشسىڭىز جاھاننىڭ قايسى بۇلۇڭ - پۇچقىقىدىكى قازناقتا ياشاۋاتقان بولسىڭىز شۇ يەرگە يەتكۈزگىدەك ھىممەتلىك مۇلازىمەتتىن بەھرىمەن بولالايسىز. تەكرار تەۋسىيەم: خەقنىڭ كىتابىنى ئوقۇماي تۇرۇپ يان بېسىشتىن، شۇنداقلا يۈكلەنمەكچى بولغان كىشىنىڭ ئەسەرلىرىدىن، پىكىرلىرىدىن ۋاقىپ بولماي تۇرۇپ ئۇنىڭغا بىھۇدە قوڭ چېقىپ چالۋاقاشتىن ساقلانغايسىز. ئۇنداق قىلالمىسىڭىز كىمنىڭ گۇپپاڭچىلىقى ئۈچۈن گەپ قىلىۋاتقانلىقىڭىزنى يوشۇرۇشقا ئاجىز كېلىپ قالىسىز-دە، ئالىدىغان جاۋابىڭىز سىزگىمۇ، يان بېسىۋاتقان تەرەپكىمۇ ئىجابىي تەسىر ئېلىپ كەلمەيدۇ.\n\n**ئويغاقلار دۇنياسىدا− بۇرھان (جاۋاب):**\n**Yurt Oglani غا:**\nئەسلىي يەكچەشمە سىز ئوخشايسىز. ئۇنداق تۆھمەت ئۇيدۇرمايدىغان. ئۆمرىدە گېزىتمۇ بولسا ئوڭ تۇتۇپ ئوقۇپ باقمايدىغان چالا ساۋاتلاردەك گەپ قىلماي، ماقالىنى ھەزىم قىلىپ ئوقۇپ ئاندىن بىر نەرسە دەڭ. بولمىسا دۇئا ئۆزىڭىزگە قايتىپ، يەكچەشمىلىكىڭىزگە قوشۇلۇپ ئاقساق - چولاق بولۇپ ئۆمۈرۋايەت چاقلىق ئورۇندۇققا بوسۇرۇلۇپ قالماڭ، يەنە! نەئۇزۇبىللاھ!\n\n---\n**مەنبە:** ئويغاقلار دۇنياسى سەھىپىسى"}
{"title": "شەپقەتسىز رېئاللىق قارشىسىدىكى ھال – ۋەزىيىتىمىز", "author": "بۇرھان مۇھەممەد (Burhan Muhammed)", "date": "Unknown", "tags": ["رېئاللىق", "پۇرسەت", "سىياسەتۋازلىق", "مەزلۇملۇق", "ئۆزىنى تەكشۈرۈش"], "content": "# شەپقەتسىز رېئاللىق قارشىسىدىكى ھال – ۋەزىيىتىمىز\n\n**ئاپتورى:** بۇرھان مۇھەممەد\n\n## [دەۋاگەر ۋە قازى]\n> «دەۋاگەر سۇس بولسا، قازى مۇتتەھەم بولۇپتۇ»\n> — ئەجدادلار سۆزى\n\nئىنسانىيەت تارىخىي تەجىربىلىرى كېلىۋاتقان ھەر پۇرسەتنىڭ بىر ئىمكانىيەتنىمۇ قوشۇپ ئېلىپ كېلىدىغانلىقىنى سۆزلىمەكتە. پۇرسەتنى ئىمكانىيىتى بىلەن قوشۇپ تۇتۇش ۋە بۇ ئىمكانىيەتتىن ئۈنۈم ھاسىل قىلىش ياكى پۇرسەتنىڭ ۋاقتى ئۆتكەندە مەيدانغا كەلگەن نەتىجىنىڭ ۋە ئىمكانىيەتسىزلىكلەرنىڭ بەدىلىنى تۆلەش ئۆزىمىزنىڭ ئىرادىسىگە، سەۋەب قىلىشىغا باغلىق. پۇرسەتلەر بەزى شەپىلەرنى ئالدىن بېرىۋاتىدۇ. پەلەك چەرخىنىڭ شەرقىي تۈركىستان ئۈچۈن ئايلىنىدىغان كۈنىنىڭمۇ بولىدىغانلىقىدىن، شۇنداق كۈنلەرنىڭ ھامان يېتىپ كېلىدىغانلىقىدىن بېشارەت بېرىۋاتىدۇ. ھالبۇكى قىلىۋاتقان تەييارلىقلىرىمىز، كۆرسىتىۋاتقان ئىنكاسلىرىمىز كېلىش ئالدىدىكى پۇرسەتلەرنى ئىمكانىيەتلەرگە ئايلاندۇرۇش ئۈچۈن ئەمەس، بەلكى ئاشۇ پۇرسەتلەر ئۆتۈپ كەتكەن چاغدا قانداق قىلىپ چىڭ تۇتالمىغانلىقىمىزنى ئاقلاشقا يارايدىغان ئىشلارنى ئورۇنداشتەك، باھانە قىلىشقا ئەسقاتىدىغان ئىشلار ئۈچۈن تەرەپ - تەرەپتىن قىمىرلاۋاتقاندەك بىر كەيپىيات شەكىللەنمەكتە.\n\n## [ئاكتىپ مەزلۇملۇق ۋە پاسسىپ سىياسەت]\nپاسسىپ سىياسەتۋازلىقنىڭ دامىغا چۈشۈپ كېتىۋاتقان ئاكتىپ مەزلۇملۇق، ئاكتىپ مەزلۇملۇقتىن نەپ يەۋاتقان پاسسىپ سىياسەتۋازلىق بۈگۈنىمىزنى قانداق ھازىرلاشقا ھەسسە قوشقان بولسا، كېلەچىكىمىزنىمۇ شۇ تەرىقىدە بەلگىلەشكە خىزمەت قىلىۋاتقان ياكى قىلمايۋاتقانلىقى دەرگۇمان. قەيەردىن يولغا چىقىپ قەيەردە قېيىپ كەتكەنلىكىمىز ۋە قەيەردىن قېيىپ قەيەرلەرگە كېتىۋاتقانلىقىمىز ھەققىدە ئەتراپلىق چۈشەنچە شەكىللەنمىگەن ئەھۋالدا، بۈگۈنىمىزدىن ئاغرىنىشقا ھەققىمىز بولمىغىنىدەك، كېلەچىكىمىز ئۈستىدىمۇ قاخشىغۇدەك سالاھىيەتنىڭ قولىمىزدا بولمايدىغانلىقى مۇئەييەنلەشكۈسى.\n\n## [خاتىمە]\nتۆۋەندىكى يازما بەلكىم بۇ ھەقتە بىزنى بەزى جەھەتلەردە سىلكىگۈسى. ئەلۋەتتە سىلكىنىش سەزگۈيىمىزنى مۆرىمىز ئۈستىدىكى ئەسلى مەركىزىدىن غۇلىتىپ مۆرە ئاستىدىكى جايلاردىن بىرەرسىگە مەركەزلەشتۈرۈپ قويمىغانلا بولساق..."}
{"title": "سىياسەتتە چارە تۈگەپ قالماس!", "author": "بۇرھان مۇھەممەد (Burhan Muhammed)", "date": "2019", "tags": ["سىياسەت", "تەشۋىقات", "زۇلۇم", "مەسئۇلىيەت", "سىياسەتچىلەر"], "content": "# سىياسەتتە چارە تۈگەپ قالماس!\n\n**ئاپتورى:** بۇرھان مۇھەممەد\n\n## [تەشۋىقات ۋە ئەمەلىيەت]\nمىللەتنىڭ چېكىۋاتقان زۇلۇملىرىنى تونۇشتۇرۇش زۆرۈر بولغان زامانلاردا تەشۋىقاتقا ۋە زۇلۇمنى پاش قىلىشنىڭ تۈرلۈك تۈمەن يوللىرىغا قول ئۇرىدىغان ھىممەت كۆرۈنمىدى. ھالبۇكى، ئاشۇ زامانلاردىمۇ، ھازىرقى تەشۋىقات ۋاسىتىلىرى ئەينەن بار ئىدى. بۈگۈن بۇ زۇلۇمنى دۇنيا تونۇپ بولدى. ئەمما كۆرمەسكە سېلىۋاتىدۇ، ياكى بىزنى يىغىن تەشۋىقات بىلەن كېتىۋاتقان ئالدىراشچلىق ئالدىغا سېلىۋالدى. سىياسەت ئاڭلىتىش بىلەنلا ئەمەس، ۋەزىيەتلەرگە قارىتا چارە كۆرۈش بىلەن مەۋجۇتلۇقىنى داۋاملاشتۇرىدۇ. زۇلۇمنىڭ ئەھۋالىنى بىلىپ بولالمىغانلارغا تۇتىدىغان يول تونۇشتۇرۇش، تەشۋىق قىلىپ ئاڭلىتىش، ئەلۋەتتە! بىراق كۆرمەسكە سېلىۋالغانلارغىچۇ؟ يەنە شۇ تونۇشتۇرۇشمۇ؟\n\n## [سىياسەتچىلەرگە ئەسلەتمە]\nسىياسەتچىلىرىمىزگە ئەسلەتمە: داۋاگەر سۇس كەلسە، قازى مۇتتەھەم كېلۇر. زۇلۇم بار جايدا پەرياد بار. پەريادلار مەزلۇمنىڭ ئاھى، زالىمنىڭ زاۋال سىگنالىدۇر. دۈشمەننىڭ ئارامىنى بۇزۇش ئۈچۈن چېلىنغان سۈردۇر. سىياسەتچىلىكىمىز ھېچ قىلمىسا ئاشۇ چېلىنىۋاتقان سىگنالنى توختىتىپ قويماسلىققا، داڭ ئاۋازىنى ئۈزۈپ قويماسلىققا بولسىمۇ ئەسقاتقاي!\n\nبۇرھان مۇھەممەد"}
{"title": "كۈنتەرتىپتە سىياسىي بۇرچ ۋە قەدەم ئېلىش پۇرسىتى", "author": "بۇرھان مۇھەممەد", "date": "2024-02-12", "tags": [], "content": "# كۈنتەرتىپتە سىياسىي بۇرچ ۋە قەدەم ئېلىش پۇرسىتى\n\nنىيەت – ئىقبال قەيەرنى قىبلىگاھ قىلسا، مەنزىلگە يېتىدىغان يولمۇ شۇنىڭ تامان ئېچىلىشقا، پۇرسەت ۋە ئىمكانىيەتلەرمۇ شۇنىڭ ئۆپچۆرىسىنى بويلاپ شەكىللىنىشكە قاراپ ماڭىدۇ. ئىمكانىيەت ۋە پۇرسەتلەر مەنزىلگە بارىدىغان مۇساپىنىڭ قىسقىراۋاتقانلىقىنى، ئۇنىڭغا يېتىشنىڭ مۇمكىنلىكىنى بېشارەتلەيدۇ. تەشكىلات ۋە قۇرۇملاردىكى ئۆزىنى يېڭىلاپ تۇرۇشقا ئەھمىيەت بېرىش، قېلىپلىشىپ كەتكەن، قېلىپلىشىپلا توختىماستىن توڭ تېزەكتەك قېتىپ كەتكەن پائالىيەت مېتودلىرىغا ئۆزگەرتىش كىرگۈزۈشكە جۈرئەتكار بولۇش، ئىسلاھات ئېلىپ بېرىشنى ئېغىزدىكى شوئاردىن ئەمەلدىكى ھەرىكەتتە ئەكس ئەتتۈرۈش ئۆز نۆۋىتىدە ئۇشبۇ ئىمكانىيەت ۋە پۇرسەتلەر ئۈچۈن ئۆزىنى تەييارلاشنىڭ، ھازىر ۋە نازىر تۇرۇشنىڭ تەلەپ تەقەززالىرىدۇر. يېڭىلىنىش پەقەتلا تەشكىلات ۋە قۇرۇمنىڭ مېخانىزملىرىنى بىلەپلا توختىمايدۇ، بەلكى ئۇنى يېڭى بىر پەللىگە قاراپ ئىلگىرىلەشكە ئۈندەيدۇ. ئاداققى غايە ئۈچۈن بېسىشقا تېگىشلىك مۇساپىنى بېسىشتىكى غەيرەتنى چىڭىتىدۇ.\n\nيول ئاچقۇچىلارغا مەنسۇپ دەيمىز. تولۇقلاپ ئېيتىدىغان بولساق، يول پەقەتلا ئاچقۇچىلارغا ئەمەس، ئۆز نۆۋىتىدە ئۇ يولنى ئىز بېسىپ مېڭىۋاتقان يولۇچىلارغىمۇ مەنسۇپ. يول بەزىدە كىشىلىك سەپەرۋەرلىكنىڭ كۈچى بىلەن ئېچىلسا، بەزىدە كوللېكتىپنىڭ كۈچى بىلەن ئېچىلىدۇ. بىر مىللەتنىڭ، بىر زېمىننىڭ مەنسۇپلىرىنىڭ ئىستىقلال ۋە ئىستىقبالغا تۇتاشقان يولىنىڭ ئېچىلىشىدەك چوڭ مۈشكىلاتلار بولسا، ئەلۋەتتە ئاشۇ مىللەت ۋە زېمىن مەنسۇپلىرىنىڭ ئورتاق كۈچ چىقىرىشىسىز ئېچىلىشى، مەنزىلگە بارىدىغان يولغا تىكلەنگەن توسۇقلارنىڭ قولاي يول بىلەن بۆسۈپ چىقىلىشى بەسى مۈشكۈل. بۇ ۋەجىدىن مۇستەقىللىق يولى سەنلىكتىن، مەنلىكتىن ھالقىپ ئۆتۈپ «بىزلىك» روھى بىلەن راۋانلىشىدىغان، ھەتتا بىزلىكتىنمۇ ھالقىپ ئۆتۈپ ئورتاق ۋەتەن ۋە ئورتاق مەنسۇبىيەت نۇقتىسىدىن «ھەممىمىزلىك» ئېڭى بىلەن يۈرۈش قىلىشنى تەلەپ - تەقەززا قىلىدىغان قۇتلۇق يولدۇر. بۇ بارىدا مەيلى ئىسلاھات بابىدىكى ئ‍ۇرۇنۇشلىرى جەھەتتىن بولسۇن، مەيلى مۇستەقىللىق يولىدىن ئىبارەت بۇ قۇتلۇق يولنى داغداملاشتۇرۇشقا ئۇرۇنۇش جەھەتتىن بولسۇن، مەيلى بۇ يولغا ئۆزىنى ۋە ئەتراپىنى ھازىرلاشقا تىرىشىش جەھەتتىكى تىرىشچانلىقى جەھەتتىن بولسۇن، **شەرقىي تۈركىستان سۈرگۈندى ھۆكۈمىتى**نى بىر قەدەر كۆرۈنەرلىك قەدەملەرنى ئېلىۋاتىدۇ، دېيىشكە بولىدۇ. يېقىندا شەرقىي تۈركىستان سۈرگۈندى ھۆكۈمىتىڭ تاشقى ئىشلار مىنىستىرى **سالىھ خۇدايار** باش بولۇپ چاقىرىق قىلغان **«شەرقىي تۈركىستان ئۈچۈن ئوچۇق خەت ئىمزالاش ھەرىكىتى»** مانا بۇ كۆرۈنەرلىك قەدەملەرنىڭ ئەمەلىي ئىپادىلىرىدىن بولۇپ، بۇ چاقىرىق بىر تەرەپتىن شەرقىي تۈركىستانلىقلارنىڭ ئارزۇسى ۋە غايىسىنى خەلقئاراغا بىلدۈرۈش تىرىشچانلىقىدىكى سەمىمىيەتنىڭ ئەكس – ساداسى ھېسابلانسا، يەنە بىر تەرەپتىن ئوخشاش غايىنى ئىشقا ئاشۇرۇۋاتقانلىقنى دەۋا قىلىۋاتقان، يىللاردىن بۇ خىل دەۋا بىلەن ئوتتۇرىغا چىققانلىقنى ئىددىئا قىلىپ ھەرىكەت قىلىپ كېلىۋاتقان ھەرقايسى تەشكىلاتلار ئۈچۈنمۇ سەمىمىيەت كۆرسىتىش پۇرسىتى، شۇنداقلا نۆۋەتتىكى ۋەزىيەت ۋە سىياسىي ئاتموسفېرانىڭ تەبىئىي تەلىپى نۇقتىسىدىن سىياسىي مەجبۇرىيەت بىلىپ ئوتتۇرىغا چۈشۈشىنى شەرت قىلغان ھەرىكەت بولۇپ قارشىمىزغا چىقماقتا. بۇ چاقىرىق يەنە يىللاردىن خەلققە مۇستەقىللىق دەۋاسى قىلىۋاتقانلىقى بىلەن كۆرۈنۈپ كېلىۋاتقان، كامېرا ۋە فوتوگراف ئۈسكىنىسىنى ئىزچىل سىياسىي پائالىيەتچىسىنىڭ شاھىدى قىلىپ كېلىۋاتقان ھەرقايسى توپ كاتتىباشلىرىنىڭمۇ زۇۋانغا كېلىپ مەيدان ئىپادىلىشىنى تەقەززا قىلىدىغان، داستىخانمۇداستىخان قاتراپ يېگەن – ئىچكىنىدىن تارتىپ، خالىي جايدا ھەزىم قىلالماي ئىنجىقلاپ چىقىرىدىغان قۇرۇق يەلگىچە بولغان جىمى كىرىندى - چىقىندىلىرىنى دەۋا بىلەن چېتىشتۇرۇپ ھارمايدىغان «دەۋا»چىلىرىمىزنىڭمۇ سەپراسقا كېلىشىنى، ئاشۇ زۇۋانسىز سۈرەت، ياغلىما تەشۋىقات ۋە ئاشۇ ئاۋازلىق - ئاۋازسىز «يەل»لەرنىڭ زۇۋانغا كېلىپ راست گىپىنى ئېنىق قىلىشىنى شەرت قىلىدىغان چاقىرىق دېيىشكە بولىدۇ. يىغىپ ئېيتقاندا، مەزكۇر چاقىرىقنى ئۆزلىرىنىڭ باشچىلىقىدىكى قۇرۇم ۋە تەشكىلاتلارنىڭ شەرقىي تۈركىستان ئۈچۈن ئاۋاز چىقىرىش تەلەپكە ئايلانغان چاغدا ئاۋاز چىقىرالايدىغان جۈرئەتتىمۇ، ياكى غەرەزلەرنىڭ مەھكۇملۇقى ئاستىدىكى جانباقار پارازىت ماڭقۇرتلۇقنى مۇشۇنداق پەيتلەردە كۆرسىتىشى ئۈچۈن خوجىسى تەرىپىدىن بېقىلىپ كېلىۋاتقان ئاپشاركىلارمۇ، قىسقىسى ئاتاقتىكى تەشكىلات ۋە قۇرۇم ئەربابلىرى مىللىي مۇستەقىللىق يولىنىڭ ھەقىقىي دەۋاچىسىمۇ ياكى جان باقتىلىرىمۇ، دېگەننى ئەمەلىي ئىپادىسى بىلەن كۆرسىتىپ بېرىشىنىڭ تەتۈر سانىقى دېيىشكىمۇ بولىدۇ.\n\nدېمەك سىياسىي شارائىت سىياسىي شەرتلەرنى ھەرىكەتكە ئۆتكۈزسە، سىياسىي شەرتلەر سىياسەت ئادەملىرىنى ئويلاپ كۆرمىگەن نۇقتىدىن سىناپ تۇرىدۇ. شۇنداقلا پەرقلىق مېتود تۇتقان، ئەمما غايە ئورتاقلىقىغا ئىگە توپلارنى بىر ئارىغا جەملەيدۇ. مەزكۇر چاقىرىقنىڭ خاراكتېرى ۋە فۇنكسىيەسى شۇنى كۆرسىتىپ تۇرۇپتۇكى، بۇ چاقىرىقتا بىز كۆنۈككەن دەۋاچىلىقتىكى «بىزنىڭ تەشكىلات ئەزالىرىمىز بايانات سۇندى»، «بىزنىڭ تەشكىلاتىمىز پالانچى دۆلەت ئەربابلىرىغا مۇنداق ئىلتىماس قىلدى»، «بىزنىڭ تەشكىلات مۇنداق قىلدۇق» دەبدەبىسى، ئۆزۈمچىلىك خاھىشى يوق. ئىقتىسادى مەنپەئەت ۋە ئاللىقانداق ئىمتىيازلارنىڭ تەمەسى بىلەن ئۇيۇشتۇرۇلغان قاتتىق قۇرۇق يىغىن، ئارقىدىن كەپلەپ ئېچىلغان بىر مەيدان تىياتىر قويۇۋېتىپ «بىز دېگەن مانا مۇشۇنداق مۇستەقىللىق ‹دەۋا›سى قىلىۋاتىمىز» دەيدىغان پىروپاگاندامۇ يوق. ئەلۋەتتە، مەزكۇر سۈرگۈندى ھۆكۈمىتىنىڭ بۇ خىل ھەرىكەتلەردە يۇقىرىقىدەك جانباقتى تائىپىلەرنىڭ رولىنى ئالمىغانلىقى، ئۆزلىرىنى پەپىلەيدىغان بىرەر دۆلەت دەرىجىلىك سىياسىي ئورگاننىڭ پىچكىسى بولۇشتەك پارازىتچە، ئەمما پاراغەتلىك بىر يولنى تاللىماستىن ۋە بۇنى مۇئەييەن سىياسىي نىقابلار بىلەن يوشۇرماستىن بىرلىكتە سىياسىي مەۋقە جاكارلاش، قىرغىنچىلىقنى ياشاۋاتقان خەلقنىڭ ئارزۇسى ھەمدە بېسىۋېلىنغان تۇپراقنىڭ ھۆرلۈك ۋە مۇستەقىللىق غايىسىنى بىرلىكتە جاكارلاشنى مەقسەت قىلىۋاتقانلىقى مەزكۇر چاقىرىقنىڭ مەزمۇنى ۋە خاراكتېرىدىن مەلۇم. مەسىلىنىڭ «سېنىڭ – مېنىڭ»لىكتىن ھالقىغان، تۇتقان يول پەرقلىق بولسىمۇ، غايىداشلىقتا، مىللىي ئىرادە بىرلىكىدە مۇستەھكەملىك بارلىقىنى بۈگۈنكى دۇنياغا رەڭ ۋە شەكىل بېرىش كۈچىگە ئىگە دۆلەتلەرنىڭ ئالدىغا تاشلاش ئۈچۈن ئېلىنغان ھەققانىي قەدەم ئىكەنلىكى ئورتادا. چۈنكى مەسىلىنىڭ چېتىشلىق يېرى نە شەخسىي، نە تەشكىلىي. بەلكى مەسىلىنىڭ چېتىشلىق نۇقتىسى «شەرقىي تۈركىستاننىڭ تەقدىرى» ۋە شىددەتلىك ئىزىلىشنى باشتىن كەچۈرۈۋاتقان «شەرقىي تۈركىستان خەلقىنىڭ تەقدىرى» بىلەن مۇناسىۋەتلىك بولغانلىقىدۇر. مال ئىگىسىنى دورىمىسا ھارام، دېيىلگىنىدەك، مەزكۇر چاقىرىققا جىددىي قارايدىغانلار ئاڭلىق ھالدا قول - قولچە ھەرىكەتكە ئۆتۈش تەشەببۇسىدا بولۇۋاتقاندەك، سىياسىي چاقىرىقنى ئۆزلىرىنىڭ سۇيۇقلانغان كومپانىيەلىرى بىلەن بىر ئورۇنغا قويۇشقا ئۇرۇنۇپ ۋالاقلاۋاتقانلارمۇ، ئۆزلىرىنى نوھنىڭ كېمىسىدە ساناپ شورلۇق سۇغا گىردە چىلاپ يەپ كەلگەنلىكتىن ئاللىبۇرۇن زېھنىيىتى شاكراپلىشىپ كەتكەن قانسىق تىپلارنىڭمۇ ئۆزىنى سازايە قىلىۋاتقانلىقى كۆزدىن قاچقىنى يوق. شۇنداقلا قاچان مىللەتنىڭ چوڭ تەقدىرى بارىسىدا بىرەر ئىجابىي ھەرىكەت باشلانسا ئالدىراپ سايىسىنى كۆرسەتمەيدىغان، سەلبىي ئويۇنلارنىڭ قايسىسىغا زۇۋان سۈرۈپ قايسىسىغا زۇۋان سۈرمەسلىكنى قۇشناچىمنىڭ قۇشىنىڭ سايرىشىغا قاراپ ئىش كۆرىدىغان خاراكتېرسىز تائىپىلەرمۇ، كادىرلىق بىلەن كاپىرلىق ئارىسىدا لەيلىمە پويىز مىسالى تولغىنىپ نە مەنسۇبىيىتىنىڭ، نە مەسئۇلىيىتىنىڭ تۇتامى يوق كىرالىق قەلەمكەش تائىپىلەرمۇ دىققەتتىن قاچقىنى يوق. ئەمما شۇ ئېنىقكى، خاتالىقلارنى تۈزىتىش بىلەن، سەۋەنلىكلەرنى تەكرار سادىر قىلىشتىن ساقلىنىش بىلەن ھەل قىلىپ كەتكىلى بولۇشى مۇمكىن. لېكىن مەيدان – مەۋقەلەر، مەرەزلەرچە بىتەرەپلىكلەر، مۇناپىقلارچە كەمسىتىشلەر، خاراكتېرسىزچە سۈكۈت قىلىشلار نە كەچۈرگىلى، نە ئۇنتۇغىلى، نە سۈلھى – سالا قىلغىلى بولىدىغان ئىشلار جۈملىسىدىن ئەمەس.\n\nدەرھەقىقەت، ھەر مانېۋىرنىڭ ئەمەلىي مەيداندا ئۆزىنى كۆرسىتىش پەيتى، ھەر ئەسكەرنىڭ جەڭدە ئۆزىنى ئىپادىلەش ۋاقتى بولىدۇ. قەدىمكىلەرنىڭ تەبىرى بويىچە «بىر قوشۇن ئون يىل بېقىلىدۇ، بىر كۈن ئۈچۈن ئىشقا يارار دەپ».\nپەيغەمبىرىمىز دەيدۇكى، «سيد القوم خادمهم»، يەنى **«بىر قەۋمنىڭ پاسىبانلىرى ئۇلار ئۈچۈن خىزمەت كۆرسىتەلىگەنلەردۇر»**.\n\nۋاقىت دەل خىزمەت كۆرسىتىش ۋاقتى. خىزمەتنىڭ مۇددىئاسىنى ئېلان قىلىش ۋاقتى، سەپنى ئېنىق قىلىش ۋاقتى ۋە شەرقىي تۈركىستاننىڭ مىللىي ئىرادىسىنىڭ، ھۆرلۈك غايىسىنىڭ ھەرقانداق شەخسىي ماجىرادىن، ئىچكى تارتىشمىلاردىن، ئاداۋەت ۋە نەپرەتلىنىشلەردىن ئۈستۈن ئىكەنلىكىنى جاكارلاش، دۇنياغا بىلدۈرۈش ۋاقتىدۇر. ئەڭ مۇھىمى خىتايدەك رەزىل مۇستەملىكىچىنىڭ قىرغىن قىلىۋاتقان خەلقنى «كېسەل»نىڭ، «مەرەز»نىڭ، «ئىللەت»نىڭ ئورنىدا قاراپ سىستېمىلىق «تەربىيە»لەۋاتقانلىقىنى بازارغا سېلىۋاتقان، ئار – نومۇسنى دەپسەندە قىلىپ بۇنى بىر تۈرلۈك مەدەنىيلەشتۈرۈش دەپ جار سېلىۋاتقان پەيتلىرىدە، مىليونلاپ مەبلەغ ئاجرىتىپ دۆلەتلەر ئارا ئانسامبىل ۋە ئۆمەكلەرنى سەپەرۋەر قىلدۇرۇپ ئىنسان قىلىپىدىن چىققان ياۋۇزلارچە جىنايەتلىرىنى يەنە شۇ ئۇيغۇرنىڭ چىرايى، ئۇسۇلى ۋە نەغمىسى بىلەن يېپىشقا ئۇرۇنۇۋاتقان بىر ۋاقىتتا، ھەر تۈرلۈك ماي تارتىشىشلارنى چەتكە قايرىپ تۇرۇپ ئورتاق ئاۋاز بىلەن خىتايغا قارشى سادا چىقىرىش، ئۇنى يەرگە ئۇرۇش ۋاقتىدۇر.  ئۆز توپىمىز ۋە ئۆز قەۋمىمىز ئارىسىدا، ئۆز تىلىمىز ۋە مۇھىتىمىز دائىرىسىدە ئېلىپ بېرىۋاتقان سىياسىي پائالىيەتلىرىمىز ئەگەردە بىر مانېۋىر دېيىلسە، ئۇشبۇ ئىمزا ھەرىكىتى مەزكۇر مانېۋىرلىرىمىزنىڭ چاقچاق ئەمەسلىكىنى،  دەۋا ئەھدىمىزنى مۇستەملىكىچىگە قارشى ئىشلىتىشتە ھېچنەرسىنىڭ بىزگە توسالغۇ بولالمايدىغانلىقىنى ئەمەلىي مەيدانغا چىقىپ جاكارلاش ھەرىكىتىدۇر. شۇنداقلا بۇ ھەرىكەت خەلقنىڭ مىللىي ئىرادىسىنىڭ نېمىلىكىنى خەلقئاراغا تەسجىل قىلدۇرۇش، ئۆچۈرۈلمەس قەلەم بىلەن ئويۇپ نەقشلەشنىڭ دەسلەپكى ئۇل سېلىش خىزمىتىگە ئېتىلغان ئورتاق قەدەمنىڭ باشلىنىشىدۇر. بۇ يەنە ھەربىر سىياسىي تەشكىلات ۋە قۇرۇم ئەربابلىرى قىلىۋاتقان بارچە پائالىيەتلەرنىڭ ئاداققى غايىسىنىڭ دەۋاسىنى قىلىۋاتقان خەلقنىڭ، تۇپراقنىڭ، ۋەتەننىڭ ھۆرلۈكى ئۈچۈن، ئىستىقلال ۋە ئىستىقبالى ئۈچۈنلىكىنى، ئىچكى يول ئايرىلىقلارنىڭ ھېچبىرىنىڭ ئۇشبۇ چوڭ غايىدىكى ئورتاقلىقنى ئەسلا بۇزالمايدىغانلىقىنى ئېلان قىلىشنىڭ، يەنى ھېلىھەم «مىللەت» ئاتىقىنى، مىللىي روھىنى يوقاتمىغان بىر توپلۇمنىڭ مەۋجۇتلۇقىنى كۆرسىتىپ قويۇشنىڭ تېپىلغۇسىز پۇرسىتىدۇر.\n\n**- بۇرھان مۇھەممەد**\n*2024-02-12*"}
{"title": "سىياسىي تارىخىمىزنىڭ تۈنۈگۈنلىرىگە نەزەر...", "author": "بۇرھان مۇھەممەد", "date": "1939-02-24", "tags": [], "content": "# سىياسىي تارىخىمىزنىڭ تۈنۈگۈنلىرىگە نەزەر...\n\nھەر ئۈممەت ئۆز دەۋرىنىڭ شاھىتلىرى بولغىنىدەك، بۇ مىللەتنىڭ سەركىلىرىمۇ ئۆز نۆۋىتىدە ئاتلانغان يولىنىڭ شاھىتلىرىدۇر. شاھىتلىق مەسئۇللۇق دېمەكتۇر. شاھىتلىق ھەم مەسئۇلىيەتنى ئورۇنداشنى، شۇنداقلا مەسئۇلىيەتلىك ئىزباسارلار ئۈچۈن ئۇل سېلىشنى تەقەززا قىلىدۇ. شۇڭىمۇ شېھىتلىك شاھىتلارسىز تەسەۋۋۇر قىلىنمايدۇ. مىللەت ئۈچۈن شاھىتلىق بۇرچىنى ئادا قىلغۇچىلار ئۆز نۆۋىتىدە كېيىنكى ئىزباسارلارنىڭ شاھىتلىق ئۈلگىلىرىدۇر. ئۇلار ھەرقاچان كېيىنكىلەرنى ئۆز تەجرىبىلىرى، كەچۈرمىشلىرى ھەمدە ئىدېئاللىرى بىلەن ۋاقىپلاندۇرۇش ئارقىلىق كېيىنكىلەرنىڭ گاڭگىرىشىنىڭ ئالدىنى ئېلىشنى ئۇنتۇغان ئەمەس. شۇڭىمۇ ئۇلار ئويغاقلىقنى بىردەممۇ قولدىن بېرىپ قويمايدۇ. غالىبىيەتلىرىگە مەستخۇش بولمىغىنىدەك، مەغلۇبىيەتلىرىدىنمۇ دەرس چىقىرىپ تۇرىدۇ. شۇنداقلا ئۇلار ئۆز مەغلۇبىيەتلىرىنىڭ قايتا تەكرارلانماسلىقى ئۈچۈن كېيىنكىلەرنىڭ نېمىدىن ئاگاھ بولۇشى ۋە قانداق مەۋقە ئاساسىدا مەزمۇت تۇرۇشى كېرەكلىكى خۇسۇسىدا چوقۇم بىر بېشارەت، بىر يىپ ئۇچى، بىر نۇقتىئىينەزەرنى قالدۇرماي قالمايدۇ. شەرقىي تۈركىستان تۇپرىقى كەچمىش تارىخىدا ئەنە شۇ شاھىتلىقنى، مەسئۇلىيەتنى تونۇپ ئىز قالدۇرغان ۋە ئىز بەرپا قىلغان تالاي قەھرىمانلارغا شاھىت بولغان. شۇنداق شاھىتلار ئۆتكەنكى، ئۇلار مىللەت ئۈستىدىن ئېلىپ بېرىلغان ھەر تۈرلۈك سالاچىلىقلارغا، مەنسەپ، شۆھرەت، مال - دۇنيا قاتارلىق سودىلىشىش تەكلىپلىرىگە قىلچە پىسەنت قىلمىغان، پانىيلىققا ئائىت ھېچنەرسە بەدىلىگە مىللىي دەۋانى تېگەشمىگەن، مۇرەسسە قىلمىغان، خاراكتېرى ۋە ئەمەلىي ئىش - ئىزلىرى بىلەن شەرقىي تۈركىستاننىڭ ئىززەت - شەرىپى ئۈچۈن كۈرەش قىلىپ ئۆتكەن. گېنېرال مەھمۇد مۇھىيتى ئەنە شۇلاردىن بىرى ئىدى. ئۇنىڭ تۆۋەندىكى ماقالىسى بىزگە سىياسىي دەۋانىڭ ئاسارەتتىن كېيىنكى بۈگۈنگە قەدەر نەچچە ئەۋلاد مابەينىدە قانداق يېتىپ كەلگەنلىكىگە بەزى بىشارەتلەرنى بەرسە، يەنە كۆنۈكتۈرۈلگەنلىرىگە ئەمەس، ئاچچىق بولسىمۇ ھەقىقەتنى بىلىشكە ئىنتىلىدىغانلار ئۈچۈن بەزى تارىخىي تۈگۈنلەرگە يېشىم، بەزى جاۋابسىز سوئاللىرىغا ئېنىقلىما بېرىشى مۇمكىن. يۇيۇلغان خاتىرىنى ئەسلىگە كەلتۈرۈش ئاسان ئىش بولمىسىمۇ، لېكىن يادىغا ئالالىغانچە ئەسلەپ تۇرۇش ئىمانىنى تاۋلاپ تۇرۇشنى بىلگەن، ئىشەنچىسىنى تىرىك تۇتۇپ تۇرۇشقا ئەھمىيەت بىرىپ كەلگەنلەر ئۈچۈن ھامان ئەسقاتقۇسى. «ئەسلەتكىن، چۈنكى ئەسلىتىش مۇئمىنلەرگە چوقۇم ئەسقاتىدۇ».  سۈرە زارىيات، 55 – ئايەت.\n\n**−بۇرھان مۇھەممەد**\n\n---\n\n## ئۆلۈشكە بولىدۇ، قايتىشقا بولمايدۇ\n**(شەرقىي تۈركىستان مىللىي مۇستەقىللىق ھەرىكىتى رەھبىرى، گېنېرال مەھمۇد مۇھىتى ئەپەندى)**\n\nمۇقەددەس ۋەتىنىمىز، سۆيۈملۈك تۈركىستانىمىزنىڭ مۇھىم بىر قىسمى بولغان غەرب تەرىپى رۇس قولىدا مەھكۇملۇق ۋە ئەسىرلىككە دۇچ كېلىۋاتقان بىر پەيتتە، شەرق قىسمى خىتاينىڭ رەزىل سىياسەتلىرى ئاستىدا زۇلۇم ۋە جەبىر - جاپا كۆرمەكتە ئىدى. شانلىق تۈرك تارىخىمىزنىڭ قارا سەھىپىلىرىنى تەشكىل قىلغان بۇ دەھشەتلىك كۈنلەر ھېچقاچان تىنچ ئۆتمىگەن، تەقدىرنىڭ جىلۋە قىلىشىنىمۇ كۈتۈپ يېتىپ باقمىغانىدى. تۈركىستان تۈركلىرى ھەر ئىمكانىيەتتىن پايدىلىنىپ ئىشغالچى كۈچلەرگە قارشى نارازىلىقىنى ئىپادىلەپ تۇردى. ئەزىز ۋە شانۇشەۋكەتلىك مىللىتىمىزنىڭ ھۆر ۋە مۇستەقىل ياشاش ئارزۇسى قەدىمدىن تارتىپ قان - قېنىغا سېڭىپ كەتكەن ھۆكۈمرانلىق خاراكتېرىدىن مەنبەلەنگەن يۈكسەك ئارزۇ - ئارمانى ئىدى. نە ئامال بولسۇنكى، دۈشمەن كۈچلۈك ۋە زامانىۋى تۈستە تەييارلىقى بار ئىدى. بىز بولساق، مەھكۇملۇقنىڭ ناقولاي ۋە قىس بولغان شەرت - شارائىتلىرى تۈپەيلى ھەر تەرەپلىمە يېتىشىپ چىقىشقا ئۈلگۈرمىگەنىدۇق. ئەھۋالىمىز شۇنداق تۇرۇپمۇ بىز يەنىلا زۇلۇمغا قارشى قانلىق كۈرەشكە ئاتلاندۇق...\n\nشەرقىي تۈركىستاننىڭ كېيىنكى مەزگىللەردىكى ئىنقىلابلىرى ئۇندىن ئاۋۋالقى ئىنقىلابلارغا سېلىشتۇرغاندا غايىسى ۋە تۇتقان يولى ئېتىبارى بىلەن ئالاھىدە دىققەتكە سازاۋەر بولۇشىغا قارىماي، دۈشمەننىڭ كۈچ - قۇۋۋىتى ھەمدە خىتاي ۋە رۇسنىڭ ئورتاق نۇقتىسىنىڭ كوممۇنىست مەركەزلىك بولۇشى جەھەتتىن ھەر ئىككىسىنىڭ سەپنى بىر قىلىشى ئۇشبۇ كۈرەشنىڭ شەكلىنى پۈتۈنلەي باشقا بىر تۈسكە ئېلىپ كىردى. بۇ سەۋەبتىن، شەرقىي تۈركىستاننىڭ نۆۋەتتىكى ئىنقىلابى ئوخشىمىغان نۇقتىلاردا تۇرۇپ تەكشۈرۈپ تەھقىقلانمىقى زۆرۈر. چۈنكى مەزكۇر جەڭدە دۈشمىنىمىز خىتاينىڭ تەرىپىنى ئېلىپ ئۇنىڭغا ياردەم بەرگەن رۇسلارنىڭ نۆۋەتتىكىدەك ئارىغا قىسىلىۋېلىشى ۋە بۇ ئىككى ئەزەلىي تۈرك دۈشمىنىنىڭ كېيىنكى جەڭلەردە قولنى قولغا تۇتاشتۇرغانلىقى ئالاھىدە بىر ئىش ۋە ئىنتايىن خەتەرلىك بىر ۋەزىيەتتىن بېشارەت.\n\nشەرقىي تۈركىستان ئىنقىلابىنى يېقىندىن كۆزەتمىگەن، خەلقىمىزنىڭ ئىرادىسىنى، زۇلۇمنىڭ، ۋەھشىيلىكنىڭ ئازاب - ئۇقۇبەتلىرىنى بىزچىلىك قىينىلىپ ھېس قىلمىغان ياكى بۇلارنى بىلىشنىمۇ خالىمىغانلار ئىنقىلابىمىزنى «بىھۇدە جەڭ» ياكى بولمىسا «بىھۇدە قان تۆكۈش» دەپ ئويلىدى ۋە بىزگە «ئاپتونومىيە ۋە قانۇنىي باراۋەرلىك» تەلەپ قىلىشنى تەۋسىيە قىلىشتى. ئەلۋەتتە بىز «ئاپتونومىيە ۋە قانۇنىي باراۋەرلىك» تەلەپ قىلىشنىڭ ۋەتەن ئۈچۈن ئەمەلىيلىشىدىغان تەرىپىنى بۇ كۈرەشنى دەسلەپ باشلىغاندىلا بىلىپ يەتكەن ئىدۇق. ئەمەلىيەتتە، خىتاينىڭ بىزگە بەرگەن ئاپتونومىيەسى ۋە ئۆز مىللىتىگىمۇ پايدا ئېلىپ كېلەلمىگەن جۇمھۇرىيەت ھەق - ھوقۇقلىرى تۈركىستانىمىز ئۈچۈن ئېلىپ ئېيتقاندا، يەنە شۇ ئاسارەت، يەنە شۇ زۇلۇم، يەنە شۇ ئىزىشتىن باشقا نەرسە ئەمەس ئىدى. بىز بۇ كۈرەشنى بىراۋدىن تىلەپ ئېلىش ئۈچۈن قىلمىدۇق ۋە قىلمايمىز. تىلەپ ئالىدىغان ئىش بولسا، ئۇنى ئۇرۇشسىزمۇ قولغا كەلتۈرگىلى بولاتتى. ئەمما بىز بىر دەۋانى باشلىدۇق. دەۋايىمىز مۇتلەق ھالدا مىللىي قۇرتۇلۇشتۇر. دەۋا دېگەن ئىكەنمىز قان تۆكمەي، قۇربانلىق بەرمەي بولمايتتى. دەرۋەقە، ئىنتايىن ھەققانىي رەۋىشتە قان تۆكتۇق، سۆيۈملۈك ۋەتىنىمىز ئۈچۈن ئىككىلەنمەي خۇشاللىق بىلەن جان بەردۇق ۋە بۇ يولدا يەنە ئوخشاش غەيرەت بىلەن قان تۆكۈشكە تەييارمىز!\n\nبىز مىللىي كۈرەش ھەرىكىتىمىزنى باشلىغان كۈنلەردە بىزگە «ئاپتونومىيە تەلەپ قىلىش»نى تەۋسىيە قىلغان ۋە خىتايلارنى ئۇچۇرۇپ كۆككە كۆتۈرگەن، ئۇلار بىلەن يىرىكلىشىش ئەمەس، ئەكسىچە بىرلىشىشنىڭ پايدىلىق ئىكەنلىكىنى ئىلگىرى سۈرۈپ مەسلىھەت بەرگەن غاپىللارمۇ بولدى. بىز بۇنداقلارنىڭ ئارىمىزدىن، يەنە كېلىپ شەرقىي تۈركىستانلىقلىرىمىز ئارىسىدىن چىقىپ قېلىشىنى ئەسلا خالىمىغان ۋە ھەتتا ئۇنداقلارنىڭ چىقىشىنى تەخمىنمۇ قىلمىغان ئىدۇق... بىراق، مىڭ ئەپسۇسكى شۇ بەدبەخت تاسادىپىيلىققا دۇچ كەلگىنىمىزدىن ئېچىندۇق.\n\nئۆزىنى شەرقىي تۈركىستانلىق دەپ يۈرگەن ئىيسا بەگ ئوغلى يۈسۈپ (كېينكى تونۇلغان ئىسمى: ئىسا يۈسۈپ ئالپتېكىن-ت) دېگەن بىرىنىڭ «چىن تۈركىستانى ئاۋازى» دېگەن ئىسىمدا چىقارغان مەجمۇئەسىنى كۆرۈپ ئۇنىڭدىكى قوپال گەپلەرنى، ھەمدە بىزنىڭ غايىمىز ۋە دەۋايىمىزغا ئۇيغۇن كەلمەيدىغان پىكىرلەر بىلەن «خىتاي مەدداھلىقى» قىلغانلىقىنى ئوقۇغىنىمىزدا ھەيران قالغان ئىدۇق. ئەمما ئۇنىڭ بولشېۋىكلەرنىڭ ۋەھشىيانە قىلمىشلىرى، ئادىمىيلىككە يات قىلغان - ئەتكەنلىرىگە دائىر بايانلىرىدىن بىر ئاز توغرا چۈشىنىپ ئۇنىڭ خىتاينى مەدھىيەلىشىنى بىرخىل ھال ئېيتىش ۋە تەسەللى بولسا كېرەك، دەپ ئويلىغانىدۇق. بىراق ئارىلىقتا ئۇ «ئۇرۇش خەۋىرى» ناملىق مەجمۇئەسىنى چىقىرىپ ئۆزىنىڭ ئەپت - بەشىرەسىنى مەيدانغا ئاشكارا قىلدى. ئىيسا ئىسىملىك يولدىن چىققان بۇ ساتقۇن شەرقىي تۈركىستانلىقلار نامىدا سۆزلەپ بىزنى بەكمۇ نومۇسقا قويدى. دادىسىنىڭ خىتاي كادىرى بولغانلىقى سەۋەبلىك «بىك» ئاتىقىنى قوللىنىپ يۈرگەن بۇ خىتايپەرەسنىڭ يالغۇز خىتاي بىلەنلا ئەمەس، داھىيسى بولغان جىياڭ جېشىدىن كېيىن رۇس بولشېۋىكلىرى بىلەنمۇ بىرلىشىپ كەتكەنلىكى شۈبھىسىز ئىدى.\n\nبىز بۇ نومۇسسىز «خىتاي ۋەتەنپەرۋىرى»نىڭ مىللىي دەۋايىمىزغا جىددىي مەنىدە خەتەرلىك ئۇنسۇر ئىكەنلىكىنى ئويلاپ تۇرغىنىمىزدا (بۇ مەزگىل 1938.03.11/ كۈنلىرى ئىدى) نەسىل - نەسەبى ئۆزىگە ئوخشاش گۇمانلىق بىرسى بىلەن بىرلىكتە ھىندىستانغا كەلدى. مەتبۇئاتتا قىلىپ كەلگەن پروپاگانداسىنى ۋە «خىتاي ۋەتەنپەرۋەرلىكى»نى ئۆزى بىر قوللۇق يۈرۈتۈشنى ۋە بۇنى شەھەرمۇشەھەر كېزىپ ئاڭلىتىشنى كۆڭلىگە پۈكۈپ تا خىتايدىن ھىندىستانغىچە يېتىپ كەلگەن بۇ ئىيسا تەپتارتماستىن ماڭا خىتايغا قايتىشنى ئېيتىپ ئۇ يەردە ماڭا بېرىلىدىغان بۈيۈك مەنسەپ - مەۋقەلەرنى سالا قىلىپ تۇردى. ئۇنىڭ بۇنداق قىزىقتۇرۇشلىرىمۇ ئەسلىدە ئۇنىڭ چاكىنا بىر نەرسە ئىكەنلىكىنى ئىسپاتلىغان ئىدى.\n\nسۆيۈملۈك ۋەتىنىمدە ئېلىپ بارغان كۈرەشلىرىمگە، ھەمدە ئەزىز يۇرتداشلىرىمنىڭ سەمىمىي تىلەك ۋە ئارزۇ - ئارمانلىرىنى روياپقا چىقىرىش ئۈچۈن كېتىۋاتقان مىللىي يولۇمغا توغرا كەلمەيدىغان ۋە تامامەن زىت بولغان بۇ تەكلىپكە مېنىڭ بېرىدىغان جاۋابىممۇ ئېنىق ئىدى. ئەزىز ۋەتەن ئەۋلادلىرىنىڭ مۇبارەك قانلىرىغا بىھۆرمەتلىك قىلىش ئەقلىمدىن كەچكەن ئەمەس. شۇنداقلا بۇ يولدا يۈرگەنلەرنىڭ ئوخشاش سەمىمىيەت ۋە ئارزۇ  -  ئارمان بىلەن خىزمەت قىلىۋاتقانلىقى ماڭا ئايان، ھەمدە شۇنداق بولۇشىنى ئۈمىد قىلىمەن. ۋەتەندىن چەتئەلگە چىققانلىقىم ھەرگىزمۇ كۈرەش قىلىشتىن قاچقانلىقىمدىن، قانداقتۇر كېيىنچە يەنە خىتايغا قايتىپ مەنسەپ ۋە ماقام ئېلىش ئۈچۈن ئەمەس. كۈرەش ھاياتىمدا مەن بىلەن يانمۇيان سەپ تۇتقان دوستلىرىمغا مەلۇمكى، مەن ھېچقاچان ماقام ئۈچۈن «مىللىي غورۇرۇم»نى ساتمىدىم. مەنسەپ تۇتقىنىمدىمۇ سەمىمىي ھالدا «مىللىي مەپكۇرەم»دە چىڭ تۇردۇم. ۋەتەن ۋە مىللىتىمگە قارشى بۇرچۇم ھەمدە كۈرەشكە ئاتلانغان ۋاقتىمدا ئىچكەن قەسەميادىم ئەبەدىي ۋە ئىزچىل دۇر. ئىيسا ۋە ئۇنىڭغا ئوخشىغان پەسەندىلەر ياخشى بىلسۇنكى، بۇ ئىنقىلاب ئەمدى ئۆزىنىڭ تېگىشلىك نەتىجىسىنى قولغا كەلتۈرمىگۈچە توختاپ قالمايدۇ. ئۇنىڭ قەھرىمان ئەركەكلىرى مەپكۇرەۋى ساھەدىن ئورۇن ئېلىپ بولغان. ئەمدى ئۇلار بۇ جەڭدىن تاكى مەقسەتكە يەتمىگۈچە توختاپ قالمايدۇ، ماڭغان يولىدىن ئەسلا قايتمايدۇ.\n\nئىيسا ھەقىقەتەن خاتا ئادرېسقا كېلىپ قالغانلىقىنى چۈشىنىپ يەتتى. ئەمدى ئۇ باشقا يولنى سىناپ كۆرۈشكە باشلىغانىدى. ئۇ خوجايىنى بولغان بومبايدىكى خىتاي كونسۇلى بىلەن بىرلىشىپ تەھدىت قىلىش ئۇسۇلىنى قوللاندى ۋە بىرىتانىيە - ھىندىستان ھۆكۈمىتىگە چېقىشتۇرۇپ بىزنى ھەپسىگە ئالدۇردى...\n\nبىزنى ئەڭ ئەپسۇسلاندۇرغان ئىشلاردىن بىرى دەل مۇشۇ ئىش بولغان ئىدى. ئۆلۈمدىن قورقمىغان، ئەڭ نازۇك ۋە سەزگۈر ئىشلاردىمۇ تەمكىن تۇرغان بىز كەبى كۈرەش قىلغۇچىلارنىڭ سەمىمىيىتىگە ھۆرمەت قىلىدىغانلىقى كۈتۈلۈۋاتقان ئاتالمىش «جەنتىلمەن بىرىتانىيە» تۈرلۈك مۇراجىئەتلىرىمىز تۇرسىمۇ، سەۋەب ۋە باھانە كۆرسىتىشتە پۈتۈنلەي چېقىمچىلىققا ئاساسلانغان ھالدا بىزنى يىگىرمە سەككىز كۈن قاماپ قويدى ۋە بىزنى ھىندىستاندىن چىقىپ كېتىش شەرتى بىلەن قويۇپ بەردى.  ئەگەر بىزنى قاماققا ئالغانلار بىز قارشى تۇرۇۋاتقان خىتاي ياكى رۇس ھۆكۈمەتلىرى بولغان بولسا ئىدى، ئانچە ھەيران قېلىپ كەتمەس ئىدۇق. سىياسىي پاناھلىق تەلەپ قىلىشىمىزمۇ بىزگە مېھمان سۈپىتىدە مۇئامىلە قىلىشىدىن، چىرايلىق رەۋىشتە كۈتۈۋېلىشىدىن باشقا تەلەپ كۈتۈلمىگەن بىرىتانىيە - ھىندىستان ھۆكۈمىتىنىڭ بۇ ھەرىكىتى رۇسنىڭ يۈزىنى قىلغانلىقىدىنمۇ ياكى خىتايغا خۇشامەت ئىپادىسى بىلدۈرۈشتىن بولغانمۇ، بىلەلمەي قالدۇق...\n\nھەقىقەتەن تەرەپسىز دەپ بىلگەن ئىنسانلىرىمىزنىڭ تەرەپبازچە بىر تۈستە ئوتتۇرىغا چىقىشىدىن ئېچىندۇق. بولمىسا بىز ئۇنداق ھادىسىلەردىن قورقۇپ يولىدىن ۋاز كېچىدىغانلاردىن ئەمەس. تومۇرىمىزدا ئېقىۋاتقان قان بىزنىڭ ئاڭ - تۇيغۇلىرىمىز، ئىرادىمىزدۇر. دوست - دۈشمەنلىرىمىز شۇنى بىلىپ قېلىشسۇنكى، بىز بەلگىلىك نىشان ۋە مۇئەييەن غايە بىلەن كېتىۋاتىمىز. شۇڭا بىزنىڭ بۇ تەبىئىي غايىمىزگە قارشى تۇرغانلارنى دۈشمەن دەپ بىلىش مەجبۇرىيىتىمىز بار. شۇنى ئېنىق قىلماي بولمايدۇكى، دۈشمەنگە دوست بولغانلار بىزگە دوست بولالمايدۇ. بىز ئىشغالچى ئەمەس، ئەكسىچە ئىشغالچىلارغا قارشى مىللىي مەۋجۇتلۇقىنى ساقلىماقچى بولغان بۈيۈك بىر مىللەتنىڭ ئەزالىرىمىز. كاشكى، ۋەتىنىمىزنى بېسىۋالغانلارغا قارشى كۈرەشلىرىمىزگە ئارىلىشىۋالغانلار، توسقۇنلۇق قىلىۋاتقانلار ۋىجدانلىق مىللەتلەردىن چىقمىغان بولسا...\n\nبىزنىڭ بۇ كۈرىشىمىز ئىمانىمىزنىڭ تىمسالىدۇر. قورقاقلىق بىزگە يات بىر ئۇقۇمدۇر. يولىمىز ئېنىق، غايىمىزمۇ ھەم ئېنىق ۋە ئوچۇق. مىللىي غايىمىزدىن ۋاز كەچكىنىمىز دۈشمەن بىلەن بىرلەشكىنىمىزگە باراۋەر!\n\nۋەتەن ئىچى ۋە سىرتىدىكى يۇرتداشلار ۋە كۈرەش يولىدىكى قېرىنداشلىرىمغا دەيدىغان ئاخىرقى سۆزۈم: مۇقەددەس غايىمىز ئۈچۈن ھارماي - تالماي ئاخىرىغىچە خىزمەت قىلىش، قەيتسىز ۋە شەرتسىز ھالدا ۋەتەن - مىللەتنىڭ مۇستەقىللىقىنى كاپالەتكە ئىگە قىلىش يولىدا ئىلگىرىكىدىنمۇ بەكرەك قۇتلۇق بىر شەكىلدە مۈرىنى مۈرىگە تىرەپ ئاتلىنىشتۇر.\n\nشەرقىي تۈركىستان تۈرك ۋەتىنىدۇر. ئۇنىڭ ئىسمىغا لايىق بىر دۆلەت بولۇشى ئۈچۈن ئەستايىدىل خىزمەت قىلماق بارچىمىزنىڭ زىممىسىدىكى بۇرچتۇر.\n\n**(1939 – يىلى 2- ئاينىڭ 24- كۈنى، شەھرى بومباي)**\n**مەنبە:** «ياش تۈركىستان» مەجمۇئەسى، 1939 – يىل (ھىجرىيە 1358 – يىلى)، 112 – سان.\n*«ئۇيغۇرچە»دىن «ئۇيغۇرچە»گە ئاغدۇرغۇچى: بۇرھان مۇھەممەد*\n\n---\n\n## ئىنكاسلار ۋە مۇنازىرىلەر\n\n**ئويغاقلار دۇنياسىدا− بۇرھان:**\nئىلمىي ئامانەتنى بۇلغاش، يوقنى بار قىلىپ توقۇش شالغۇت زېھنىيەتلىك قەلەمكەشلەردىن ئېشىنغان ئەمەس. شەرقىي تۈركىستان مىللىي رەھبەرلىرىنىڭ ئەسىرلەپ ئەجدادتىن ئەۋلادقا ئۇلاپ كەلگەن تۈركلۈك روھىنى ئۇرغۇلىغانلىقىنى مىللىيلىك ئېڭىغا ئىمپورت خېمىرتۇرۇچ سۈركىۋېتىلگەن زېھنىيەتتىكىلەرنىڭ ياتسىرىشى، ئاسارەت دەۋرىدە شەكىللىنىپ قالغان ياتلاشقان زېھنىيەت بويىچە 70 يىل ئاۋۋالقى ئەجدادىنىڭ تىلىنىڭ، مەپكۇرىسىنىڭ غەلىتە تۇيۇلۇشى، تۈركلۈكنى نوقۇل ئانادولو تۈركچىلىكىگە مەركەزلەشتۈرۈۋېلىپ، تار رامكىسىغا سىغدۇرالماي قېلىشى ئەجەبلىنەرلىك ئەمەس. مەنبە بېرىلگەن تۇرسىمۇ ئىزدەنمەكتە يوق شالغۇت تارىختىن ئەستە قالغان ئۈزۈندە چۈشەنچىسى بويىچە «ناتايىن» ئىبارىسىنى ئىشلىتىش ھەقىقەتكىمۇ ۋەسۋەسە ئارىلاشتۇرۇش خاھىشىنى ئەكىس ئەتتۈرگۈسى. مەنبە تاپالمىغان بولغانكىن، ئەگرى - بۈگرى گەپلەر ئورنىغا ئەسلىي مەنبەسىنى ئەدەپ بىلەن سوراش ئەۋلا بولۇر ئىدى.\n\n**ئويغاقلار دۇنياسىدا− بۇرھان (جاۋاب):**\n**ئابدۇۋىلى ئايۇپقا:**\nبىرىنچى: گەپ قوليازما ئۈستىدە كېتىۋاتمايدۇ، مەتبۇئاتتا ئېلان قىلىنغان ماقالە ئۈستىدە كېتىۋاتىدۇ.\nئىككىنچى: مەھمۇد مۇھىتىنى «ئەپەندى» دېيىش ئۈچۈن ئۇنىڭ ئۆزىنى ئۆزى ئەپەندى دەپ بېرىشى كېرەك ئەمەس. ھەم مەھمۇد مۇھىتىمۇ ماقالىدا ئۆزىنى ئەپەندى دېگەننى قوشۇپ ئىمزا قويغان ئەمەس. لېكىن مۇشۇ ژۇرنال ھەيئىتى تونۇشتۇرۇشتا «ئەپەندى» دەپ ھۆرمەت بىلەن تىلغا ئالغان. مەھمۇد مۇھىتىدا مەن ئۆزۈمنى ئەپەندى دېمىسەم، سەن مېنى ئەپەندى دەۋالدىڭ، دەيدىغان ئۇششۇقلۇق، كۆكەمىلىك يوقلۇقى سىزنىڭ ئېيتقىنىڭىزدەك ئۇنىڭ كەڭ قورساق روھىدا بار ئەھۋال. شۇڭا باشقا بىر ئىقلىمنىڭ مۇنەۋۋەرلىرىنىڭ ئۇنى ئەپەندى، دەپ ھۆرمەت بىلەن تىلغا ئېلىشى نورمال ئىش.\nئۈچىنچى: مەھمۇد مۇھىتى گەپ قىلمىغان، سۆز قىلمىغان، دېگەن سۆز پۇت تىرەپ تۇرمايدۇ، دېگەنگە ھە، دەپ تۇرغان تەقدىردىمۇ، رەددىيەدە تىلغا ئېلىنغان ۋە پۇت تىرەپ تۇرالايدىغان باشقا ئېھتىماللىقلار پۈت تىرەيدۇ ۋە ئېھتىماللىقلار بىرلىشىپ بۇ ئېھتىماللىقنىمۇ كۈچلەندۈرۈپ ئۆتۈپ كېتىدۇ.\nتۆتىنچى: قەشقەردە ھۆكۈم سۈرگەن بىر ئادەمنىڭ تىل ئۇسلۇبىنى شۇ يەردە يازغان ۋە نەشر قىلغان نەرسىلىرىدىن ئىزدەيمىز. باشقا جۇغراپىيەدىكى ئەھۋالنىڭ شۇ يەرچە بولىدىغانلىقى ئەقەللىي ئەھۋال. كاشغەر تۈركچىسىدە ئەسەر يازىدىغان ئابدۇقادىر داموللام شۇرا ژۇرنىلىدا ماقالە ئېلان قىلسا، شۇرا ژۇرنىلى ئابدۇقادىر داموللامنىڭ ماقالىسىنى شۇرا ژۇرنىلىنىڭ تىل ئۇسلۇبىغا يېقىنلاشتۇرۇپ، لازىملىق سۆزلەرنى ئۆز تۈركچىسىگە ماسلاشتۇرۇپ ئېلان قىلسا، ياق، بۇ ئابدۇقادىر داموللامنىڭ ئەمەس، كاشغەر تۈركچىسىدە قوليازمىسى بولسا، يازما ئابدۇقادىر داموللامنىڭ، بولمىسا ناتايىن، دەيدىغان توقۇناقنى تاتار تۈركلىرىدە چىقىدىغان ژۇرنالغا دىيەسلىتىۋالمايمىز. زامان - ماكان ۋە شۇ دەۋر ئەپكارىسىغا ۋاقىپ بولمىساق، مۇشۇنداق تەييار ئىلمىي قائىدىنىمۇ ئەمەس يېرىگە تەتبىقلىۋېلىپ كۈلكىگە قالىدىغان ئىش چىقىدۇ.\nبەشىنچى: 30 - يىللارنىڭ تىل ئۇسلۇبى ئەمەس، دېگەن قۇرۇق گەپ. ئۇنى مېنىڭ بۈگۈنكى ئەدەبىي تىلدىكى تەرجىمەمنى، شۇ دەۋر تىلىدىكى مەتبۇئات تىلى بىلەن گىرەلەشتۈرۈپ تەھلىل قىلىش ئەخمەقلىق. شۇ ژۇرنالنىڭ شۇ زاماننىڭ تىل ئۇسلۇبىدا چىققىنىنىڭ ئۆزى يېتەرلىك.\nئالتىنچى: مەھمۇت مۇھىتى ماقالىسىدە ئىيسا بەگنى بولشىۋېككە چېتىشتۇرۇشىدا غالچا تەبىئەتلىك بىرىدىن ھەر ئىشنىڭ كۈتۈلىدىغانلىقىنى جەزىملەشتۈرۈش مەقسەت قىلغانلىقى ئېنىق. بۇ ئۇنىڭ ئېھتىماللىققا ئىگە قانائىتى. لېكىن خىتايغا غالچا بولغانلىقى ئۆز گۇۋاھلىقى ۋە روبىرو بىۋاسىتە مۇئامىلىسى بىلەن جەزمىيلەشكەن بىر ئىش. ئىيسا بەگ ھىندىستاندا ئىز قوغلاپ يۈرۈپ خىتاي غالچىلىقى قىلسا، ئۇنىڭ غەربى تۈركىستاندىكى پائالىيەتلەردىمۇ غالچىلىق قىلىپ قايمۇقتۇرۇش ئېلىپ بېرىشىدىن قېرىنداشلىرىنى ئاگاھلاندۇرۇپ، جاڭ جېشىغا غالچىلىق قىلغان بولشىۋېكلارغىمۇ قىلماي قالمايدىغانلىق مەنىسىدە غەربى تۈركىستان مەتبۇئاتىدا سىگنال بېرىپ قويۇشىنىڭ نەرى ئەقىلگە ئۇيغۇن بولماي قالسۇن؟!\nيەتتىنچى: ئۆزلىرىنى بىر مىللەتنىڭ داۋامى دەپ ئويلايدىغان ئىلىم ئىگىسى ئاۋۋال شۇ دەۋرنى چۈشىنىدىغان ساغلام روھقا، شالغۇتلاشمىغان مېتودولوگىيەلىك ئانالىز قابىلىيىتىگە ئىگە بولۇشى، ئۆزىنىڭ ئىدېئولوگىيەسىگە بېقىندۇرۇپ تۇرۇپ تارىختىن ئىشتان - كۇسار پىچىشقا ئۇرۇنماي، ئاۋۋال شۇ دەۋر رېئاللىقى ۋە كىشىلىرىنىڭ مەپكۇرىسىنى توغرا شەكىلدە ھەزىم قىلىپ ئەتراپلىق چۈشەنچىگە ئىگە بولۇشى لازىم. ئۇنداق بولمىغاندا زىددىيەت تېرىشتىن ساقلىنىشقا دەۋەت قىلىش ئىلىم ۋە پىكىر ئەھلىگە قارىتىلىپ ئەمەس، چالا بىلەرمەن ئاتالمىش «شۇناس»لارغا قارىتىلىپ ئېيتىلىش توغرا بولىدۇ.\nسەككىزىنچى: ئاخىرىدا تېكىشىڭىزنى توختىتالماي تولا تەھرىرلەپ ئولتۇرالماي كەتكەن مەزكۇر ئىنكاسىڭىزدىكى بىر تالاي قىستۇرما ۋەزلىرىڭىز ئادىتىڭىز بويىچە پاكىتقا بولالمىغاندا خۇدا - رەسۇل ۋە ئاخىرەتنى شىپى كەلتۈرۈپ ھېسسىيات سۇيىئىستېمالچىلىقى قىلىدىغان ھۈنىرىڭىزنىڭ مەھسۇللىرىكەن. ئىلىمگە ھېسسىيات ئارىلاشتۇرۇش سۈتكە سۇ ئارىلاشتۇرۇشتەك ساختىلىققا ياتىدىغان بىر ئىش. ۋەزىڭىزمۇ ئۆزىڭىزدە قالسۇن. دېگىنىمدەك، ھەرنېمە ئويلاش ۋە دەۋېلىش سىز باشقىلارغا تەۋسىيە قىلىۋاتقانغا ئوخشاش سىزنىڭمۇ ئەركىنلىكىڭىز. بولسا، سىز تەسەللى تاپىدىغان سۆزلەرنى ئۆزىڭىزگە ياخشىراق ئۇدۇملاشتۇرۇپ نەچچە يىللاردىكىگە ئوخشاش زىددىيەت تېرىيدىغان، قىتىغۇرلۇق ۋە پىتنە ئاۋۇتىدىغان تېمىلاردا قەلەم تەۋرەتكەندە ئۆزىڭىزگە تەتبىقلىسىڭىز ئۈنۈمى ياخشى بولغىدەك.\n\n**ئابدۇۋىلى ئايۇپ:**\nئۇستاز ھەزرىتىم، گەپنى ئادەم تىللىمايمۇ، زەھەر سانجىمايمۇ. ئىلمىي مۇنازىرە شەكلىدە دېگىلى بولىدۇ، مەن ئۆزلىرىنى تونىمايمەن، ئۆزلىرى ئادەممۇ جىنمۇ، ئىسىملىرى بۇرھانمۇ، بۇرغانمۇ، بۇزغانمۇ بىلمەيمەن. ياش تۈركىستان دېگەن غەربى تۈركىستانچىلارنىڭ ژورنىلى، بۇ بىر ئۇيغۇر ئۈچۈن چىقارغان ژوزنال ئەمەس، ئىچىدىن ئۇيغۇر دېگەن سۆزنى تاپىقىلى بولمايدىغان بىر ژورنال. مەن تىلشۇناس، ئۇيغۇر تىلى بىلەن تۈركچەنى ياخشى بىلىمەن، ئوسمانلىچىنىمۇ بىلىمەن، بۇ ماقالىدە ئىشلىتىلگەن نۇرغۇن سۆزلەر 30-يىللاردىكى ئۇيغۇر تىلىدا قوللىنىلغان ئەمەس، مەن ماقالىنىڭ ئەسلىنى سىلىدىن بۇرۇن 2009-يىلى ئوقۇغان ۋە ماقالەم ئۈچۈن پايدىلانغان. مەن 1930-يىللاردا قوللىنىلغان ئۇيغۇرچە بىلەن ھازىرقى ئۇيغۇرچىنىڭ پەرقى ھەققىدە ماگىستىرلىق ماقالەم بار، ئېنگىلىز تىلىدا. ماڭا تىلدىن دەرس ئۆتۈشتىن بۇرۇن سىلىنىڭ كەسپى ساھەلىرىنى بىلىپ باقساق. ھەتتا ئابدۇقادىر داموللاممۇ شۇ چاغدىكى ئورتاق تۈركچە بىلەن بىزنىڭ ۋەتەندە قوللىنىلىدىغان قەشقەر تۈركچەسىنىڭ پەرقلىق بولغانلىقىنى ئىتىراپ قىلغان ۋە «تەجىۋىدى تۈركى» دېگەن كىتابىدا بۇنى ئالاھىدە تىلغا ئالغان. مەخمۇت موھىدى ئۆمرىدە قولىغا قەلەم ئالغان ئادەم ئەمەس، بىرەر پارچە ماقالىسىمۇ يوق بىرى كىشى. مەخمۇت موھىدى تۆھمەتخور كىشى ئەمەس، ئۇنىڭ ئەيسا ئالپيتېكىننى بولشىۋىكلار بىلەن ئىشلەۋېتىپتۇ دەپ تۆھمەت قىلىشى مۇمكىن ئەمەس. ئەيسا ئالپتېكىن بولشىۋېىكلارغا ئىنتايىن ئۆچ ئادەم، ئۇنى بولشىۋىكلار بىلەن ئىشلىدى دېگەن تۆھمەتنى مەخمۇت موھىدى قىلمايدۇ. سىلىنىڭ ئەلى ئەكبەر داموللامغا قىلغان تۆھمەتلىردىن خەۋىرىم بار، شۇڭا تۆھمەتنى ئادەت قىلغان كىشىگە دەيدىغان سۆزۈم سۈكۈت، ھۆرمەتلىرى مۇشۇ يەرگىچە بولسۇن.\nتۈركىستانىمىز، دېگەن باشلىنىشتىنلا ئوقۇپ باقسىلا بۇنىڭ ئويدۇرما ئىكەنلىكىنى بىلىلا، مەخمۇت موھىتى شەرقى تۈركىستان جۇمھۇرىيىتىنىڭ رەھبەرلىرىنى تۇتقۇن قىلغان ئادەم، «ئۇيغۇرنامە» دېگەن كىتاپنى ئوقۇپ باقسىلا، خوجانىياز ھاجىمنىڭ قۇرماقچى بولغىنى ئۇيغۇرىستان جۇمھۇرىيىتى بولغان. مەخمۇت موھىتى خوجانىياز ھاجىنىڭ ئادىمى، قەشقەردە ئۇيغۇرىستان نامىدا پۇل قۇيدۇرغان ئادەم، بۇ ئادەم ئابدۇخالىق ئۇيغۇرنىڭ دوستى، قوللىغۇچىسى، ئەمدى قوپۇپ شۇنچىلا پاكىتقا كۆز يۇمۇپ، ئۆزىنى ھىچ قاچان ئەپەندى دەپ باقمىغان، ئۆمرىدە بىرەر پارچە خېتىمۇ قالمىغان ئادەمنى مۇشۇنداق تۈركىستانىمىز بىلەن باشلانغان، تۈركچىلىك ھېسلىرى بىلەن يېزىلغان ماقالىنى يازدى دېسە قانداق ئىشىنىمىز؟\n\n**بۇرھان مۇھەممەد (جاۋاب):**\nبىرىنچىدىن، شۈبھىسىزكى، زالالەت قارىغۇسىنى ھىدايەت نۇرىغا مۇشەررەپ قىلىش ئاللاھنىڭ ئىشى. ئەكسىچە ئاينى ئىككى پارچىغا يېرىپ كۆزىگە تىقىپ بەرسىمۇ ھامان ئۆز گېپىنى ئەزۋەيلەشكە باھانە تېپىلىپ تۇرىدۇ. پاكىتنى رەت قىلىشنىڭمۇ تۇتاملىق ئاساسى بولۇشى كېرەك. ئىلمىيلىكتىن زۇۋان سۈرۈۋاتقان ۋاقىتتا گەپنىڭ ئەركەك چىشىسىنى پەرق ئېتىپ، ئالدى - ئارقىسىنى ئويلاپ، پارادوكستىن ساقلىنىشقا دىققەت قىلىش لازىم. بىر ژۇرنالدا ئۇيغۇر دېگەن سۆزنىڭ تىلغا ئېلىنمىغىنى بۈگۈن بىز ئۇيغۇر بىلگەن توپ ھەققىدىكى ئۇچۇر ۋە مەلۇماتنى يالغانغا چىقىرالمايدۇ. ئابدۇقادىر داموللام كاشغەرنىڭ قاق كىندىكىدە تۇرۇپ ئۇيغۇر دېگەن بىر سۆزنى كىتابىغا قاتماي، ھەتتا كىتابىنىڭ ئىسمىنى «تەجۋىد تۈركى» قويغاندىن سىرت، «أوز مملكتمزده مأنوس تركي ايله تحرير قيلندي» دەپ كىتابىنى تۈگەللىگەن. ئۇنىڭدىن كېيىنكى سابىت داموللاممۇ كىتابىنىڭ ئىسمىنى «روشەن بايان- تۈركىي تەفسىرۇل قۇرئان» دەپ قويغان. ئۇيغۇر دەپ بىر كەلىمىمۇ ئىشلەتمىگەن. شۇنداقلا ئابدۇقادىر داموللاممۇ قانداقتۇر سىز دەۋاتقاندەك «ئورتاق تۈركچە» ۋە قەشقەر تۈركچىسى دەپ ئىشلەتمىگەن. بەلكى ئابدۇقادىر داموللام ئىستانبۇل تۈركچىسىنىمۇ، تاتار تۈركچىسىنىمۇ «شيوه  (شېۋە)» دەپ ئالغان. شۇنداق تۇرسىمۇ، ئىلمىي ئامانەتنىمۇ جايلاپ نەقىل قىلماقتا يوق،  «بۇ ژۇرنالدا ئۇيغۇر دېگەن بىر جۈملە سۆز يوق» دەپلا باتناپ ئولتۇرۇش قەيەرچە مەنتىقە؟ «تۈركىستان ياشلىرى» ژۇرنىلىنىڭ تەھرىراتىدا مەھمۇد مۇھىتى تەرىپىدىن يېزىلغان بىر پارچە ماقالىنى شۇ ژۇرنالنىڭ شۇ دەۋر زېھنىيىتىدىكى شېۋىسى، ئىملالىرىغا ئۇدۇل كەلتۈرۈپ، خۇددى تۈركىستان، ئانادولو ۋە تاتار ئۆلىمالىرى ھەمدە يازغۇچىلىرى ئۆز قەلەملىرىدە تۈرلۈك تۈركىي لەھجىلەر بويىچە يېزىپ ئەۋەتكەن يازمىلارنى نەشر قىلىپ چىققان «شۇرا» ژۇرنىلىغا ئوخشاش شەكىلدە مۇھەررىرلەر ئارقىلىق مەزكۇر ماقالىنىڭ يازما ئۆلچىمى بىرخىللاشتۇرۇلۇپ ئېلان قىلىنىشى شۇ دەۋر شارائىتىدا ناھايىتىمۇ نورمال بىر ئىش. ئاشۇنداق تۈركىي قەۋملەر پارچىلىنىش ۋە يېڭىدىن ئىسىم بېكىتىلىشكە مەجبۇر قالغان دەۋرلەردە مەھمۇد مۇھىتىنىڭ شۇنداق بىر تارىخىي دەۋردە ئەسكەرتىش زۆرۈر بولغان بىر تېمىنى بومبايدا تەييارلىشى ۋە ئۇنى مەزكۇر ژۇرنالغا ئەۋەتىشى، ژۇرنالنىڭ مەھمۇد مۇھىتى ۋە شەرقىي تۈركىستان ۋەزىيىتى ۋە مەپكۇرىسى ھەققىدە مول خەۋەر ۋە ماقالە ئېلان قىلىپ، ئۇنىڭ يازمىسىنى ژۇرنال تىل قېلىپىغا چۈشۈرۈپ تۇرۇپ ئېلان قىلىشى تامامەن نورمال ئەھۋال. ئەگەر شالغۇت زېھنىيەت بويىچە مەھمۇد مۇھىتى يازماي، ژۇرنال ئويدۇرغان دەپ قارالسا، 1939 دا مەھمۇد مۇھىتى ھايات ۋاقتىدا چىققان ژۇرنالنىڭ شۇ سان ۋە ماقالىدىن كېيىن ئالاھەزەل 4 - 5 يىلغا قەدەر ئۆمۈر كۆرگەن، چەتئەلدىكى ھەر تۈرلۈك نەشرى ئەپكار ۋە سىياسىي پائالىيەتلەردىن ئىستىخبارات توپلاپ ھەرىكەت قىلىپ تۇرغان ۋە پائالىيەت قىلىپ تۇرۇۋاتقان مەھمۇد مۇھىتىنىڭ بىرەر ئىپادە بىلدۈرمەسلىكى، بۇنداق ئىشنىڭ ۋەقە ھېسابلانماسلىقى، مۇھىتىنىڭ ئۆزىدەك بىر مىللەتنىڭ گېنېرالى ئۈستىدىن قىلىنىۋاتقان تۆھمەتكە جاۋاب قايتۇرماسلىقىدەك بىر بىمەنىلىكنى نەتىجىلەندۈرۈشكە توغرا كېلىدۇ. بىر جۈملە تۆھمەتمۇ دىققەتتىن قاچمايدىغان، ئەكسىچە ھەر تۈرلۈك ئوبزورلار يېزىلىپ ۋە مۇھاكىمە قىلىنىپ تۇرىدىغان ئاشۇنداق بىر زاماندا ژۇرنال چىقارغۇچى مۇئەسسەسەنىڭ بىر ساننى ئۆزلىرى بىلەن ئالاقىدە بولۇپ كەلگەن ۋە ئۆزى ھەققىدە ئۇچۇر مەلۇمات بىلەن تەمىنلىشى نەتىجىسىدە مەھمۇد گېنېرال نامىغا ئاتاپ بىر سان ژۇرنالنى شەرقىي تۈركىستان كۈنتەرتىپى ۋە مەھمۇد مۇھىتىغا دائىر ئۇچۇرلار بىلەن كۆمۈۋەتكەن بولسا، ئۇنىڭغا قاتماللارچە تەھلىل يۈرگۈزۈپ، ئاساسسىزلا تۇتۇرۇقسىز پەرەزلەرگە تايىنىپ مەھمۇت مۇھىتىنى ئاقلايمەن دەپ ژۇرنالنى قارىلاش بىمەنىلىك، خالاس. شۇنداقلا بۇنى ئىنگلىزچە ماگىستىرلىق ماقالىسىنى پەش قىلىپ سۆزلەۋاتقان بىر زىيالىيچاق ئۈچۈن ياراشتۇرغىلى بولىدىغان ئىشلاردىن ئەمەس. شۇنداقلا ئىلمىيلىك ھېچ ئەمەس.\nئىككىنچىدىن، ماقالىنىڭ «تۈركىستانىمىز» دەپ باشلىنىشىغا كەلسەك، بۇ سۆزنىڭ ئىشلىتىلىشى مەھمۇد گېنېرالدەك بىر رەھبەر ئۈچۈن ئىنتايىن ئاقىلانە ۋە دىپلوماتىك بىر تىل، دېيىشكە بولىدۇ. ئەگەر ژۇرنال ساھىبلىرى شەرقىي تۈركىستانلىقلار بولغىنىدا، شۇنداق سۆز ئىشلەتسە گۇمانلىنىشقا بولاتتى. لېكىن بۇ ژۇرنال دەل غەربىي تۈركىستان تەشۋىقاتچىلىرى قولىدىكى ژۇرنال بولغانلىقى ۋە مەھمۇت گېنېرالنىڭ ئۆز خىتابىنى شۇلارنىڭ تەشۋىقات ئاپپاراتىدا ئېلان قىلىشقا توغرا كەلگەنلىكى ئۈچۈن قېرىنداشلىق يېقىنچىلىقىنى ئىپادىلىشى ۋە دىپلوماتىك بىر تىلدا رۇس ۋە خىتايدىن ئىبارەت ئىككى كوممۇنىست پىرقىگە قارشى تۇرۇۋاتقان سەپداشلار كەبى سۆزلەرنى ناھايىتىمۇ دىققەت بىلەن ئىشلىتىشى غەرەز ئۇققانلىق ۋە بىر مىللەتنىڭ سىياسىئونىغا خاس تۇتۇم ئىپادىلىگەنلىكتۇر. ماقالىنىڭ بىرىنچى ئابزاسىنى رۇس ۋە خىتاي، شۇنداقلا تۈركىستاننىڭ غەربى ۋە شەرقىدىكى سىياسىي ۋەزىيەتنى پاراللېل تەھلىل قىلغانلىقىدەك بىر ئۆرنەك بۈگۈنكى سىياسەت كوچىسىنى پىتىقداۋاتقانلار ئۈچۈنمۇ ئۈلگە ۋە ئۆرنەك بولغۇدەك بىر ئىپادە پىچىمىدۇر. مۇشۇنچىلىك زاكوننى، ئاددىي دىتنى ئاڭقىرالماي، بىلەرمەنلەرچە گەپ ئوينىتىپ «تۈركىستانىمىز، دېگەن باشلىنىشتىنلا ئوقۇپ باقسىلا بۇنىڭ ئويدۇرما ئىكەنلىكىنى بىلىلا» دەپ قارىسىغا گەپ يورغىلىتىش يۈزەكىلىكنىڭ، ھېسسىيلىقنىڭ، شۇنداقلا قاتمال نۇقتىئىنەزەرنىڭ ئىپادىسىدىن، باشقا نەرسە ئەمەس.\nئۈچىنچىدىن، مەھمۇت مۇھىتىنىڭ ھاياتىدىكى ئەڭ چوڭ ئۆكۈنۈش خوجىنىياز ھاجىنىڭ ھەربىي تەلىماتىغا ماقۇل كېلىپ كۆڭلى رازى كەلمىسىمۇ كاشغەردە بىر دۆلەتنىڭ يىقىلىشىدا بارمىقى بولۇپ قالغانلىقى. مەھمۇد مۇھىتى بۇ خاتالىقنى كاشغەرنى قولدا تۇتۇپ تۇرغان مەزگىللىرىدە قاتتىق ھېس قىلغان ۋە ئاداققى نەپسىگە قەدەر بۇ خىيانەتكە مۇشتەرەك بولۇپ قالغانلىقىنىڭ ۋابالىدىن ئەنسىرەپ، تۈگەل مىللىي مۇستەقىللىقنى ئەمەلگە ئاشۇرۇش ئۈچۈن نىيەت باغلىغان، ھەر تۈرلۈك مۇرەسسە ياكى سودىلىشىشلاردا قەتئىي مۇستەھكەم تۇرغان ۋە يېڭىدىن ھەر تەرەپلىمە ئىسلاھات ھەرىكىتى قوزغىغان. خوجىنىياز ھاجىنىڭ قول ئاستىدىكى دەۋرنى بىلىپ ئۇنىڭدىن كېيىنكى تارىخىي بۇرۇلۇش ۋە ئۆزگىرىشلەردىن بىخەۋەر تۇرۇپ قۇرۇق گۇمان بىلەن جۆيلىسەك، قاباھەت مەزكۇر مەھمۇد مۇھىتى ھەققىدىكى مۇھىم تارىخىي ئۇچۇرنى بىزگە قەدەر يەتكۈزگەن ۋە تۈركىستان تۇپراقلىرىدا سىياسىي ھەرىكەت سۈپىتىدە مەيدانغا كەلگەن نەشر ئەپكار مۇئەسسەسەسىدە بولمايدۇ، بەلكى ئۆزىمىزنىڭ چالا - چالپاقلىقىدا، ھەممىنى بىلگەن بولۇۋېلىپ قارىسىغا گەپلەرنى ئىلمىي داۋلى دەپ دەۋېرىدىغان، شالغۇت زېھنىيەتتە شەكىللىنىپ قالغان قاتمال تەپەككۇرنىڭ بېقىندىسىغا ئايلىنىپ قالغان ئۆزىمىزدە بولغان بولىدۇ.\nتۆتىنچىدىن، «مال تۈرى بىلەن، ئادەم قاياشى» بىلەن دېگەندەك، «ئۇيغۇرنامە» دېگەنگە ئوخشاش بىر كىتابنى، يەنە كېلىپ 11 بىتىمگە رازى بولغان كوللېكتىپنىڭ تەرەپدارلىقىدىكى بىر زىيالىينى، يەنە كېلىپ خىتاينىڭ ئاسارىتىدىن كېيىنكى 20 يىلىنى ئۆلۈمگە مەھكۇم بولغان تالاي مۇنەۋۋەرلەر ئارىسىدىن ئالاھىدە ئەپۇغا ئېرىشىپ تۇرۇپ ئامان قالغان، 50 - يىللارنىڭ ئاخىرىدا بىر ياقتىن خىتاينىڭ شۇ دەۋر سىياسىتىدىكى مائارىپ تەربىيەسىنى ئالغان، ھەم خىتاينىڭ كادىرلىقى بىلەن كۈن ئۆتكۈزگەن ئاپتورنىڭ كىتابى، ئەڭ مۇھىمى ئىلمىي تارازىغا چۈشمەيدىغان، پۇبلىتىستىك خاراكتېردىكى ماقالىلەر مەجمۇئەسى شەكلىدە يېزىپ قالدۇرۇلغان تارىخقا دائىر تېمىلارنى مەركەز قىلغان بىر توپلامنى گويا ئىلمىيلىكتە ھەممە ئېتىراپ قىلىدىغان تەرزدە تۇتىيا بىلىپ تارىخىي ۋە ئىلمىي بىر مەسىلىگە پاكىت قىلىپ دىيەسلىتىش بەكلا كۈلكىلىك ئىش. تەۋسىيەم شۇ، تارىخقا روماندىن دەلىل ئىزدەيدىغان، پاكىتنى ئەمەس، شالغۇت تارىختىن ئوزۇقلانغان تارىخ ھەققىدىكى شەخسىي قاراش ۋە ھېسسىي قانائەتلەرنى ئاساس قىلىپ زاكون قويۇش ئۇيغۇرچىلىقتا مودىدىن قالغىلى خېلى بولۇپ قالدى. تۇتارلىق بولۇش كېرەك.\nبەشىنچىدىن، ئەلى ئەكبەر داموللام تىلغا ئېلىنىپ قاپتۇ. بۇ يەردە مەزكۇر «داموللام»غا تۆھمەت مەۋجۇت ئەمەس، ھەم داموللام مەسىلىسى سىز «خەۋىرىم بار» دېگۈدەك قولتۇق ئاستى ئىشلارمۇ ئەمەس. سەھىپىنى كۆرۈۋاتقان ھەربىر ئوقۇرمەن خەۋەردار ئىشلارنى ئۇنچە «يوچۇن» ئىپادە قىلىش ئارتۇقچە. تۆھمەتنى تىلغا ئېلىشقا توغرا كەلسە ئاۋۋال پېشانىمىزنى سىلىۋېتىپ، دەل بارىن ئىنقىلابى خاتىرىلىنىش ھارپىسىدا تۇرغان مۇشۇنداق كۈنلەردە، مىللەتنىڭ قەھرىمان مۇجاھىدلىرىدىن مەرھۇم زەيدىن يۈسۈپكە قارىتىپ «زەيدىن يۈسۈپ ماۋزىدۇڭنى ئۈلگە قىلغان» دېگەن تۆھمەتلەرنى، جىھادىي ھەرىكەتلەرنى قانداق يۈزى قېلىنلارچە يازمىلىق ۋە ئېكرانلىق قارىلىغانلىقىمىزنى ئويلىشىۋېتىپ ئاندىن باشقىلارغا تۆھمەتنىڭ نېمىلىكى ھەققىدە دەرس ئۆتسەكمۇ كېچىكمەيمىز. بۇ ھەقتىمۇ كۈتىدىغىنىم، بۈگۈن يازغان نەرسىسىنى ئەتىسى كامېراغا چىقىپ يۈزىنى قىزارتماي تۇرۇپ ئىنكار قىلىدىغان داپيۈز زىيالىيلىق 21 - ئەسىر ئۇيغۇر جەمئىيىتىدە ئابدۇۋىلى ئايۇپ بىلەنلا تۈگەپ كەتسىكەن دېگەندىن ئىبارەت.\nقىسقىسى، بۇ مەسىلىنى بەك كۆشىگۈڭىز بولسا، سىزچە چىقىش يولىمۇ يوق ئەمەس. خۇددى سىزنىڭ ھېلىقى مەنتىقىڭىز بويىچە «فىرانسىيەدىكىلەرنىڭ توختاملاشقان دەپ ئويلىۋالغىنى ئۇلارنىڭ قارىشى بولغان، ئۇلارنىڭ ۋاسىتىچىلىقىنى سىز بىر تىيىنغا ئالماي «فىرانسىيەدە كىتاب يازمايتتىم» دەپلا كېتىۋالسىڭىز، ئۇلارنىڭ كۆڭلىگە ئېلىش ياكى ئالماسلىقى ئۇلارنىڭ ئەركىنلىكى، قېرىنداشلىرىڭىزنىڭ ياتلار ئالدىدا يەرگە قاراپ قېلىش ياكى قالماسلىقى ئۇلارنىڭ ئىشى ئىكەنلىكى» دېگەنگە ئوخشاش سىزمۇ خائىنلارنى قەھرىمان چاغلاپ باشقىلارنىڭ ئىلمىي ۋە تارىخىي ۋەسىقىلەر ئاساسىدا خائىننى خائىن دېيىشىگە ھۆرمەت قىلسىڭىز مەسىلە ھەل بولىۋېرىدۇ. باشقىلارنىڭ ئىلمىي ئەمگەكلىرىگە قارىسىغا ۋەسۋەسە سۈپلىمەي ئۆز بېغىڭىزدا ئويناپ قالسىڭىز بولىۋېرىدىغان ئىش. بىر تەرەپتىن مەھمۇد مۇھىتىنى يالغانچى ئەمەس، دەپ تۇرۇپ، يەنە بىر تەرەپتىن تۈركىستانغا يېيىلغان ۋە بۈگۈنگىچە قولدىن قولغا ئۆتۈپ ئامانەت مىراس بولغان بىر ئىلمىي مۇئەسسەسەنىڭ نەشرى ئەپكار ئىگىلىرىنى ئويدۇرمىچى سۈپىتىدە گۇمانلىنىپ ياشاۋېرىشىڭىز، ئاللىقانداق مۇتەئەسسىپ زېھنىيىتىڭىزدىكى پاكىت ئالدىدىمۇ تۇتامسىز پەرەزگە تايىنىپ قارىسىغا باشقىلارنى بىھۇدە زىدىلەپ ۋەسۋەسىڭىزنى تۇتقا قىلىپ ئۆتۈشىڭىز ئەلۋەتتە، ئەركىنلىكىڭىز. شۇنداق ئىكەن، «مەسىلىنىڭ ساغلام ھەل قىلىنىش يولى ئاشۇ ساھەگە چىشى پاتىدىغانلارنىڭ مەسىلىسى» دېگەن قائىدە بويىچە كېتىۋەرگىنى تۈزۈك. بولمىسا بالىلارچە ئاساسلانمىلار، ئالدى - كەينىنىڭ پەرقى يوق ياكى تۇتارلىقى بولمىغان داۋلىيلار بىلەن ئۆزىڭىزنىڭ پارادوكسىنى ئاۋۇتۇپ ۋاقىت ئىسراپ قىلىشتىن باشقا نەتىجە چىقمايدىغان چۇۋالچاق ئېتىرازلار بىلەن ھەممىنىڭ دىققىتىنى بىھۇدە قارىتىش، ۋاقىت ئىسراپ قىلىشتىن باشقا ئىش بولمايدۇ. ۋەسسالام.\n\n**Uygur Töre:**\n\"ياش تۈركىستان\" مەجمۇئەسى پارىژدا نەشىرقىلنىشقا باشلىغان مەجمۇئە.\nبۇنى باشقۇرغۇچى، نوغاي تاتارلىرىدىن بولغان مۇستاپا چوقاي دىگەن مەشھۇر كىشى. ماقالىدىكى تىلنىڭ سۆڭكى بىزنىڭ ۋەتەندە قوللىنىلغان چاغاتاي ئۇيغۇرچىسى ئەمەس. چاغاتايچە ئارلاش نوغاي تاتار تىلى . يەنى ھەم قىپچاق خەلقى ھەم ئۇيغۇر ئوغۇز خەلقى ئوقۇپ چۈشنەلەيدىغان،ئۆز ۋاقتىدىكى بۈيۈك تۈركىستان تېئورىسى بويۇنچە تىلنى بىرلىككە كەلتۈرۈش باسقۇچلىرى جەريانىدا قېلىپلاشتۇرۇلغان ئورتاق تىل.\nئەمدى، ماقالىدىكى مەزمۇن مەھمۇت موھىتىنىڭ ئۆز يازمىسىمۇ،ياكى ئۇلۇغ تۈركىستان ئىنقىلابىغا چاقىرىق،دەۋەت مەخسىدىدە ئويدۇرۇپ ياكى ئۆزگەرتىلىپ چىقىرىلغان ماقالىمۇ، بۇ تەرپى گۇمانلىق. ئۆز ۋاقتىدا مەخمۇت موھىتى، ئوتتۇرا ئاسيادىن ھالقىپ قازان،شەمەي تەرەپلەرگىچە داڭقى كەتكەن شەخىس ئىكەنلىكىنى ئەستىن چىقارمىغۇلۇق.\nمەخمۇت موھىتىنىڭ ئىش ئىزلىرى،ئۇنىڭدىن تەسىر ئالغان كىشلەرنىڭ يازمىلىرى ياكى ئەسلىملىرگە ئاساسلانغاندا ،مەخمۇت موھىتى ئۇلۇغ تۈركىستان ئىديەسىدىكى كىشى ئەمەس.بۇ نوقتا چىقىش قىلىنغاندا ماقالە مەخمۇت موھىتىنىڭ ئۆز ئىرادىسى ئەمەس.\nشۇڭلاشقا، تىلشۇناس،فىلولوگ،تارىخشۇناسلار تەتقىق قىلىپ يەكۈن چىقارمىغان مەسىللەرنى ئۆز ئالدىغا يەكۈنلەپ ئەرزان بىلىمغا ئايلاندۇرۇپ قويمىغۇلۇق.تىخىمۇ ئەپسۇسلىنارلىقى ئەرزان بىلىمنى بازارغا سىلىپ بىراۋلارنىڭ شەخسىي ئىرادىسى ئۈچۈن قوللىنىشىغا،ۋە يېڭى ئەۋلات ئوقۇمۇشسىز نادانلارنى خاتا چۈشەنچىگە كىلىپ قېلىشغا يول ئىچىپ بەرمىگۈلۈك.\n\n**ئويغاقلار دۇنياسىدا− بۇرھان (جاۋاب):**\n**Uygur töre غا:**\nمەسىلىگە فىلولوگ، تارىخچى، تىلچى... قاتارلىق قايسى بىر ساھەنىڭ لوپا ئەينەكلىرىدىن ھەققانىي قارالسا، ئايلىنىپ كېلىدىغان نۇقتا يەنىلا رېئاللىقنى، ھەقىقىي تارىخنى ئۆزگەرتەلمەيدۇ، ئاقىۋەت پاكىتقا تەسلىم بولۇش بىلەن تامام بولىدۇ. مەسىلىنى تەھقىقلاشتا شىنجاڭچە لوپا ئەينەك ئارىلىشىپلا قالغاندا پاكىت ئالدىدىمۇ ۋەسۋەسە رەققاسچىلىرىنىڭ كۈچىنىڭ يېتىشىچە تولغىنىپ ئۇسۇل ئوينىشى تۇرغانلا گەپ. نەتىجىدە بۇمۇ ئادەمنى ھەر نېمە دېگۈزۈۋېتىشتىن خالىي قىلالمايدۇ. تىرناققا توختىدەك گەپ تاپالمىغاندا سۇيئىستېماللىق ئوبيېكتىنى نادان، ئوقۇمۇشسىزلارغا جوراشقا ئادەتلىنىپ قالغان شالغۇت زېھنىيەت تىلى بويىچە پاكىتقا شۈبھى ئولاشتۇرۇپ بېقىش ئەمەلىيەتتە ئەرزانلىقتا ئەڭ تايىنى يوق بىقىممەت تۇتۇمدۇر. بۇنداق شۈبھى ئولاشتۇرۇش تاكتىكىسى روس ئورىيانتالىزمىدىمۇ خېلى زامان خېرىدارلىق بولۇپ باققان. ھازىر ئۇمۇ تەدرىجىي مادارىدىن قېلىشقا باشلىدى. ھەرقانداق سۈنئىي بازارنىڭ كاساتلىشىدىغان ۋاقتى بولغىنىدەك، مىللەت ئەۋلادلىرى ئويغىنىشقا قاراپ كېتىۋاتقان چاغدا ۋەسۋەسە شىركەتلىرىنىڭ پايچېكلىرىنىڭ ئوبۇرتىمۇ تۆۋەنلەپ مېڭىشى تەبىئىي. بۇنداق چاغدا يېڭى ئەۋلادنى ئۆزىمىز پاتقان پاتقاققا دەسسىمىدى دەپ ۋايىم يەپ كېتىش ئارتۇقچە. تەييار قولدا بار ئامانەتنىمۇ مىڭ بىر تۈرلۈك ئۇپا، ئوسمىلار بىلەن بوياپ بۇرمىلاپ تۇرۇپ تونۇشتۇرمىسا كۆڭلى ئۇنىمايدىغان قىلىپ كۆنۈكتۈرۈۋېتىلگەن «شىنجاڭ ئۇيغۇرلىرى» نىڭ تەسى دائىرسى چەتئەلدە ئۇنچە كۈچلۈكمۇ ئەمەس. بۇنىڭدىن كېيىن تېخىمۇ ئاجىزلاپ مېڭىشقا مەھكۇم. بۇنىڭ بىلەن شالغۇت زېھنىيەت خىرەلىشىشىگە ئەگىشىپ ھەقىقىي ئەرزان بىلىمدانلىقنىڭ خورجىنىمۇ قۇرۇغدىلىپ ماڭغۇسى. خەۋاتىرلەنمىگۈلۈك.\n\n**ئويغاقلار دۇنياسىدا− بۇرھان (ئابدۇۋىلى ئايۇپقا يەنە بىر جاۋاب):**\n**ئابدۇۋىلى ئايۇپقا:**\nمېنى تەرىپلەيمەن دەپ بەك جۇۋاپ كېتىپىسىز، رەھمەت. سەت گەپلەر سىزدىن ئايلانسۇن. سەت ۋە بەك سەت گەپلىرىڭىزنى سىزگە كۈن - چېسلاسى بىلەن ئەسلىتىپ سەھىپەمنى بۇلغاشنى توغرا كۆرمەيمەن. «سامان تېگىدىن سۇ قۇيۇش»، «سۇ ماڭغۇزۇش»، «سېسىق كۆلچەكتە ساياھەت قىلىش»، «چاڭچىلە ئويناش» قاتارلىق بىر تالاي تەشبىھاتلىق ئىشلارنىمۇ سىستېمىلىق يېتىشتۈرۈلگەن شالغۇت زېھنىيەت ئاۋالۇكسۇۋارالىرى قاملاشتۇرۇپ ئۆتۈپ كەتمىسە، ئويغاقلارنىڭ مەھەللىسىدە ئۇنداق تەرز ئويۇنلارنىڭ بازىرى ئەزەلدىن كاسات بولۇپ كەلگەن. مەن مۇشۇنداق ھەر كىمگە لايىقىدا مۇئامىلە قىلىپ ئادەتلىنىپ قاپتىمەن. ئۆرنەك، مىسال، ئىبرەتلىك بولۇشنىڭمۇ چەكلىك بولغىنى ياخشى. بولمىسا ئەمەن تېتىشقا باشلايدۇ. ئۇيغۇر جەمئىيىتىگە ھازىرچە سىزگە ئوخشاش نەمۇنىلىك داپشاقتىن بىرسى يېتىپ ئاشىدۇ. مېنى سۆرەشتۈرۈۋېلىش كويىدىكى بۇ ئىلتىپاتىڭىزدىن تەسىرلەندىم. تەكلىپىڭىز ئۆزىڭىزدە قالسۇن، ئۆزۈم خالىغان زاماندا، خالىغان مەيداندا، خالىغان تېمىدا، خالىغان كىشىم بىلەن چىقىشنى ئىختىيار قىلغان كۈنۈم، شۇ چاغدا چىقىش ياكى چىقماسلىق ئۈزۈمنىڭ ئىختىيارلىقىدىكى ئىش. باشقىلارغا يەم ئېتىپ ئېغىز بېسىقتۇرۇش نەيرىڭىنى ماڭا ئۆتكۈزەلەيمەن، دەيدىغان خام خىيالىڭىزنى بەربات قىلغىنىم ئۈچۈن ئەپسۇستىمەن.\n\n---\n**مەنبە:** «ئويغاقلار دۇنياسىدا− بۇرھان» سەھىپىسى"}
{"title": "ئەزۋەيلىنىۋاتقان سۈنئىي سىياسەتچىلىك ۋە سۈنئىي بايرامچىلىق", "author": "بۇرھان مۇھەممەد (Burhan Muhammed)", "date": "2020-05-07", "tags": ["سۈنئىي سىياسەت", "سۈنئىي بايرام", "دوپپا بايرىمى", "نورۇز", "مەدەنىيەت قەتلىئامى", "مەسئۇلىيەتسىزلىك", "ئاسسىمىلياتسىيە"], "content": "# ئەزۋەيلىنىۋاتقان سۈنئىي سىياسەتچىلىك ۋە سۈنئىي بايرامچىلىق\n\n**ئاپتورى:** بۇرھان مۇھەممەد\n**ۋاقتى:** 2020-يىل 7-ماي\n\n## [كىرىش سۆز: زەئىپانە تۇتۇم]\nمىللىي دەۋا يولىدا، ھەمدە سىياسەتچىلىك يۆنىلىشىدە كۆرۈلۈۋاتقان ئەڭ زەئىپانە تۇتۇم ھەرۋاقىت ئىجابىي ئىشنى بولۇشىغا كۆپتۈرۈپ ئېلان قىلىش، ئۆزلىرىنىڭ ياراملىقلىقىنى كۆز - كۆز قىلىش، شۇنداقلا ھېچبىر سەلبىي ئىشقا دائىر ئۆزىنىڭ مەسئۇلىيىتى بار يوقلۇقى، سەۋەنلىك قىلغان ياكى قىلمىغانلىقى ئۈستىدە ئويلىنىپ ئولتۇرماسلىق ياكى خاتالىقىنى بىلسىمۇ چاندۇرماسلىق ۋەياكى بىلىپ تۇرۇپ مىللەتنىڭ ئەقلىنى كۆزگە ئىلماسلىق.\n\nبۇ تۈرلۈك مەسىلىلەرنىڭ ئىجابىي قىسمى كۆپچىلىككە مەلۇملۇق ئىش بولۇپ، مىسال كەلتۈرۈش ھاجەتسىز. ئەمما مەسىلىنىڭ سەلبىي قىسمىچۇ؟ يەنى سەلبىي ئىشلاردا سىياسەتمەنلەرنىڭ مەسىلە ئۈستىدە سەۋەنلىك ئۆتۈلگىنىنى تونۇپ يەتمىگەنلىكىنى، ياكى سەلبىيلىكتە ئەزۋەيلەۋاتقانلىقىنى قانداق بىلىپ يېتىش مۇمكىن؟\n\nمەسىلىنىڭ جاۋابى ئىنتايىن ئاددىي. ئوخشاش ناباب ھادىسىنى تەكرار سادىر قىلىشلاردىن، ھەتتا ئالدىنقىسىدىنمۇ ئاشۇرۇپ قىلىشتىن ئايانمايدىغان قېلىنلىقتىن، خاتانى ئەزۋەيلەشتە يۈز چىمىلدىماسلىقتىن بىلىش مۇمكىن. بۇنىڭغا مۇنداق ئىككى تۈرلۈك ھادىسىنى مىسال قىلىشقا بولىدۇ.\n\n## [بىرىنچى ھادىسە: ماتەمدىكى ناخشا-ئۇسسۇل]\nبىرىنچى ھادىسە: ئالدىنقى يىلى مىللەت يۈزلەپ، مىڭلاپ، مىليونلاپ تۇتقۇندا يۈرۈۋاتقاندا، تۇتۇلغانلارنىڭ قىرىلىۋاتقانلىق، ئۆلتۈرۈلۈۋاتقانلىق خەۋرى كېلىۋاتقان بىر ۋاقىتتا ئۇيغۇرنىڭ دەردىنى دۇنياغا ئاڭلىتىشنى ئۆز ئۈستىگە ئالغان ۋە ئالدىنقى سەپنىڭ تۆرىدىن ئورۇن ئالغان بىر توپ ئاكتېۋىستلار كېلىشىۋالغاندەك قول - قولچە نورۇز بايرىمى قىلغۇسى كېلىپ كېتىشتى. لاگېر ئاتلىق قەتلىئام بازىلىرىنىڭ مىللەتنى تۈگەشتۈرۈۋاتقانلىقىنى دۇنيا ئىتىراپ قىلىۋاتقانلىقى مەلۇم بولۇپ تۇرسىمۇ، ھاياجىنىغا پاتماي ئۇيغۇرنىڭ مەدەنىيىتىنى چەتئەلدە تونۇشتۇرۇش، خىتاينىڭ ئۇيغۇرلارنى قىرىۋاتقانلىقىغا، مەدەنىيىتىنى يوقىتىۋاتقانلىقىغا قارشى جاۋاب سۈپىتىدە «بىزنى قىرساڭمۇ مەدەنىيىتىمىزنى مۇشۇنداق تىرىلدۈرىمىز مانا» ناملىق ماقامى ماكانىغا چۈشمىگەن بەغەرەزچە شوئار ئاستىدا تەپتارتماي خەلقىئالەم ئالدىدا ناخشا - ئۇسسۇل كېچىلىكى ئۆتكۈزۈپ ئولتۇرۇشتى. ئەل - جامائەت ئومۇميۈزلۈك بىتاپ ھالغا چۈشكەن، يۈرەكلىرى پۇچۇلىنىۋاتقان، دەرد - ئەلەملەر ئىچ - ئىچىگە سىغماي تۇرغاندا بايرامنى «ناخشا - ئۇسسۇل» كېچىلىكى بىلەن كۈتۈۋېلىشتەك خىتايچە تەبىرىك شەكلىنى ئىجرا قىلىۋاتقان بۇ سىياسەتمەنلەرگە «بۇ زادى نېمە قىلىق؟» دەپ سوئال قويغىدەك بېجىرىم سىياسەتچىدىن بىرسى كۆرۈنمىدى. رەسۋاچىلىقنىڭ بىر كىشىدىن سادىر بولسا سورىقى ئېغىر، كوللېكتىپتىن سادىر بولسا سورىقى بولمايدىغانلىقىغا ئىشىنىپ قالغان بۇ كاتتىباشلار شۇ ۋاقىتتا ئۆزلىرىگە قارشى ئىسيانىنى ئىپادىلەشتىن ۋاز كەچكەن ئويغاقلارنىڭ سۈكۈتىنى توغرا كۆرگەنلىك، ئۇلارنىڭ مەزكۇر رەسۋاچىلىقنى پاش قىلمىغىنىنى ئۆزلىرىنىڭ زىيادە ئىشلەپ كەتكەن «دانا» كاللىسىنىڭ ئۇتۇقى دەپ چۈشىنىپ قېلىشتى. شۇ ۋەزىيەتتىكى ئىچكى تالاش - تارتىشنىڭ ئەۋجىمەسلىكىنى كۆزلەپ بولدى قىلغانلىقنى ئۆزلىرىنىڭ سادىر قىلىۋاتقان بۇ رەسۋاچىلىقلىرىنى ئومۇمنىڭ رازىلىق بىلدۈرگەنلىكى دەپ ئويلاپ قېلىشتى.\n\nمۇسىبەتلىك مىللەتكە ۋاكالىتەن ئۆتكۈزۈلگەن بايراملىق بۇ ناخشا - ئۇسسۇل كېچىلىكلەردىن كېيىنمۇ ئەجەبا بىز بۇ ئىشنى توغرا قىلدۇقمۇ يوق دەيدىغان توغرا - دۇرۇس بىرەر سىياسەتمەن كۆزگە چېلىقمىدى. گويا خەلقىئالەمگە سەنئەتكارىمىز مۆمىنجان ئابلىكىمنىڭ ئۇيغۇرنى كۈيلەپ ئېيتقان «ئۇيغۇر دېگەن مۇشۇنداق» دېگەن ناخشىسىنى بولۇشىغا قويۇپ بېرىۋاتقان، ئەمەلىيىتىدە بولسا، «ۋاقتى كەلسە مۇسىبەتلىك تۇرۇپ ناخشا ئۇسسۇل -كېچىلىكى ئۆتكۈزۈپ قاراسلىتىپ چاۋاك چالالايدىغان، مەدەنىيىتىمىزنى داقا - دۇمباق بىلەن تىرىلدۈرىدىغان مۇشۇنداق مىللەت بىز. چۈنكى ئۇيغۇر دېگەن مۇشۇنداق» دېگەننى تەڭكەش قىلىۋاتقاندەك كۆرۈنۈشتىن ئىزا تارتىشمىدى. شۇنداقلا «قىرىلىۋاتقان مۇسىبەتلىك مىللەتمىز، ئەمما بىزنىڭ قىلىپ يۈرگەن قىلىقلىرىمىز مانا مۇشۇنداق» دېگەن ئىپادىنى بىلدۈرۈش ئارقىلىق ئۇيغۇرنىڭ قانداقلىقىنى گويا خەلقى ئالەمنىڭ كۆزىگە تىقىپ بېرىۋاتقاندەك كۆرۈنۈپ قېلىشتىن ھېچ ئەندىكىشمۇ بىلدۈرۈشمىدى. مىللەت ماتەمدە تۇرسا، مۇسىبەت ئەھلى تۇرۇپ، قىرغىنچىلىقنى باشتىن كەچۈرۈۋاتقانلىقىمىزنى خەلقىئالەمگە جاكارلاپ تۇرۇپ، مىللەتنىڭ ھازىدار ۋەكىللىرى تۇرۇپ مۇشۇنداق قىلىپ يۈرسەك، شەرقىي تۈركىستان خەلقى ئالدىدا، مەدەنىيىتىمىزنى قۇرغۇچى ئەجداد ئالدىدا يۈزىمىز بولارمۇ، ئەل - ۋەتەن ئەھلىنىڭ ئۈستىدىن كۈلگەندەك بولۇپ قالماسمىزمۇ، ئەگەر دۈشمەنلەر مۇشۇ ئۇسۇل كېچىلىكلىرىمىزنى لاگېردىكى، قاراڭغۇ تۈرمىلەردىكى بىزدىن ئۈمىد كۈتۈپ يېتىۋاتقان خەلقىمىزگە قويۇپ بېرىپ قالسا، ئۇلار قانداق ئويدا بولار، بۇ ئۇلارنىڭ روھىنى تېخىمۇ تۈگەشتۈرمەسمۇ، ئۇلارنىڭ ئۈمىد چىرىغىنى دۈشمەننىڭ زەربىسىدىنمۇ كۈچلۈك زەربە بىلەن ئۆچۈرۈشكە سەۋەبكار بولۇپ قالماسمىزمۇ؟، دېگەننى ئويلىشىپ باققانلىقى بىلىنمىدى. چۈنكى ئۇلارنىڭ بۇ قەدەر ئىشنىڭ ئالدى – كەينىنى ئويلىشىپ ئولتۇرمايدىغان، بۇنداق نازۇك ۋە سەزگۇر مەسىلىگە «دانا» ئەقلىنى ئۇپرىتىپ ئولتۇرغىدەك ئىش قاتارىدا كۆرمەيدىغان دىتسىز سىياسەتمەنلەر ئىكەنلىكىنى ئۇلارنىڭ تېخىمۇ ئەزۋەيلىگەن ھالدا بۇ يىلنى ئاتالمىش «ئۇيغۇر مەدەنىيەت فېستىۋالى» يىلى قىلىپ جاكارلاشتەك ئىككىنچى تۈرلۈك پەلىپەتىش چاقىرىقى ئىپادىلەپ قويدى. يەنى بۇ سىياسەتمەنلەرنىڭ دانا ئەقلى شۇ قەدەر ئىشلەيدۇكى، فېستىۋالى ئېلان قىلىنىۋاتقان خەلقنىڭ ماتەمدە ئىكەنلىكىنى ئويلىشىپراق ئىش كۆرۈشنىڭ، بىر يىلنىڭ مەلۇم بىر كۈننى بايرام ياكى تەنتەنە ئىچىدە ئۆتكۈزۈشتە، ياكى مىللەتكە زۆرۈر بولغان بىرەر ئىجتىمائىي سەپەرۋەرلىكنى قوزغاشتا پەقەت بىر پۈتۈن مىللەت ۋە خەلق بىرلىكتە ھەرىكەت قىلغاندا، دۆلەت ئاپپاراتلىرى ۋە ئىجتىمائىي تەشكىلاتلار بۇنىڭغا قارىتا ئاكتىپ سەپەرۋەرلىك ئېلىپ بارغاندا ئاندىن ئۇنىڭ كۈچى ۋە ئەھمىيىتى بولىدىغانلىقىنى، دۆلىتى مۇنقەرز تۇرۇپ، خەلقى ئومۇميۈزلۈك تەھدىت ئاستىدا كېتىۋاتقان تۇرۇپ، ئالىم-ئۆلىمالىرى شەھىد قىلىنىۋاتقان، ھەر ساھە قابىللار، تەتقىقاتچىلار ۋە ئوقۇغۇچىلارغا قەدەر زۇلۇم ئىسكەنجىسىدە جان تالىشىۋاتقان تۇرۇپ خەلقنىڭ روھىنى تاۋلايدىغان، جەڭگىۋارلىقىنى ئاشۇرىدىغان، قىساس ئوتىنى لاۋۇلدىتىدىغان، قەلب دەردىنى ئىزھار قىلىدىغان، ھېچ بولمىسا ئاشۇ بىر يىل ئىچىدە ئومۇميۈزلۈك سەپەرۋەرلىككە ئۈندەيدىغان بىرەر ئەھمىيەتلىك يىلنى جاكارلاش ئورنىغا فېستىۋال جاكارلاشنىڭ گويا «ئىشىكى ئۆلۈۋاتسا قۇيرۇقى دۇتتا چېلىش»قا ئوخشاش ئىش سادىر قىلغانلىق بولۇپ قالارىنى ھېسابقا قېتىپ يۈرۈشمىدى. گويا ۋەتەندىكىلەر سولاقتا، ياكى تىزگىندە. سىياسىي تەقەززا بولسا، ھازىرنىڭ ئۆزىدە چەتئەلدە بۇ يىلنى مەدەنىيەت تونۇشتۇرۇشتەك، مۇشۇنداق قىلىش گويا بۇ يىلنىڭ ئەڭ بىرىنچى سىياسىي ۋەزىپىسىدەك ئاتالمىش «ئۇيغۇر مەدەنىيەت فېستىۋالى» يىلىنىڭ جاكارلىنىشىمۇ دەل ئالدىنقى يىلى ئېلىنغان بىرىنچى ناباب قەدەمنىڭ خاتالىقىنى تەكرارلىشى، ھەتتا خاتالىقتا چىڭ تۇرغاندىن سىرت ئىككىنچى قەدەمنى ئۇنىڭدىنمۇ ئاشۇرۇپ ئەزۋەيلەشتىن باشقا ئىش ئەمەسلىكىنىڭ جانلىق مىسالى دېيىشكە بولىدۇ. بىز يەنە مەزكۇر مەدەنىيەت يىلىنىڭ ئەمەلىىيىتىنىمۇ، بۇ ھەقتە چاقىرىق قىلغۇچىلارنىڭ كاللىسىدىكى مەدەنىيەت چۈشەنچىسىنىڭ نېمىلىكىنىمۇ كۆرگەندەك بولدۇق. مىللەت بىيولوگىيەلىك قورال ئورنىدا ئىشلەپ چىقىرىلغانلىقى ئىلگىرى سۈرۈلۈۋاتقان «خىتاي ۋىرۇسى» تۈپەيلى ئاچارچىلىق تارتىۋاتقان، جان تالىشىۋاتقانلىق خەۋىرى كېلىۋاتقان كۈنلەرگە توغرا كەلتۈرۈپ ئۇيۇشتۇرۇلغان مەدەنىيەت تونۇشتۇرۇش پائالىيەتلىرى بۇنىڭ ئەمەلىيەتلىرىدىن ئىدى. مەزكۇر ئاتالمىش مەدەنىيەت تىرىلدۈرۈش چاقىرىقىغا ئاۋاز قوشۇش يۈزىسىدىن ئۇيۇشتۇرۇلغان پائالىيەتتە، داقا – دۇمباق سادالىرى ئىچىدە چوڭ يول ۋە كوچا كويلاردا سازايى بولۇش شەكلىدە مەدەنىيەت تەنتەنىسى قىلىنغانلىقى ئەمەلىيەتتە مەزكۇر جاكارچىلارنىڭ «مەدەنىيەت» چۈشەنچىسىنىڭ يەنە شۇ ناخشا - ئۇسسۇلچىلىق ئىكەنلىكىنى كۆرسىتىپ بەردى. يەنە كېلىپ مەدەنىيەت تارقىتىش ئۇسلۇبىنىڭ يەنە شۇ خىتاينىڭ ۋەتەندە قوللانغان ئۇسلۇبلىرىدىن بىرى بولغان چاڭچىلىكەشلەرنى ھەرقايسى يۇرتلارنىڭ ناھىيە - ناھىيەلىرىدە ئويۇنغا سېلىپ يىلدا بىر نۆۋەت كوچا - كويلاردا ئايلاندۇرىدىغان، ناھىيە بازارلىرىدا چوڭ يوللاردا خىتاينىڭ بايرىمىنى قۇتلىغان چاغدىكى ئۇسسۇلغا سېلىپ تونۇشتۇرۇش پائالىيىتىدىن ئانچە پەرقى يوق ئۇسلۇب بولغانلىقى دىققەت تارتماي تۇرالمايدۇ، ئەلۋەتتە. بۇنداق شالغۇتلاشقان مەدەنىيەت چۈشەنچىسى ۋە بىمەنە مەدەنىيەت تارقىتىش ئۇسۇلى خاتانىڭ ئۈستىگە خاتانى دەسسىتىش، خاتالىقنى ئەزۋەيلەشتە چېكىگە يېتىش بولماي، نېمە؟\n\nدەرۋەقە، دەۋا باشلامچىلىرىدا كۆرۈلۈۋاتقان بۇ قەدەر ئەستايىدىللىقتىن ئېرىنىدىغان زېھنىيەتنىڭ كوللىكتىپلىشىشى، كوللېكتىپ ھەرىكەت قوزغاش خاراكتېرىدىكى مۇشۇنداق ئىجتىمائىي پائالىيەتلەردە ئىشنىڭ خاراكتېرىنى ۋە زامان - ماكاندىكى ئورنىنى دەڭسىمەيلا يول تۇتىدىغان دىتسىزلىق ۋە سۈنئىيلىكلىرى، مەزكۇر مىللىي دەۋا ئاكتىپلىرى ۋە ئەگەشكۈچىلىرىنىڭ ئارقا - ئارقىدىن سادىر قىلىۋاتقان بۇ دەرىجىدە چاكىنىلىقلىرى زەيپانىلىك ۋە دىتسىزلىقتىن نېسىۋە ئالغان سىياسەتچىلىك بولماي نېمە؟\n\n## [ئىككىنچى ھادىسە: دوپپا بايرىمىنىڭ كېلىپ چىقىشى]\nئىككىنچى ھادىسە: بۇ ھەقتىكى گەپ يەنە شۇ ئاتالمىش دوپپا بايرىمىغا مۇناسىۋەتلىك. مەزكۇر ئاتالمىش «بايرام» ۋەتەن شارائىتىدا يۈز بېرىۋاتقان پەرقسىزلەشتۈرۈش دولقۇنى ۋە ئاسسىمىلياتسىيە قىلىش سىياسەتلىرىنىڭ ئىسكەنجىسىدە نەپەس ئېلىشقىمۇ ئورۇن قالمىغان بىر ۋەزىيەتتە ئوتتۇرىغا چىققان ۋە ئوقۇمۇشلۇقلار ئارا بەلگىلىك تەسىر قوزغىغان ئىجابىي ھەرىكەتلەردىن بىرى بولۇپ كەلگەن بولسىمۇ، بۇنىڭ ئىجابىيلىقى كۆپىنچە ھالدا ئۇنىڭ قاتمۇقات چەكلىمىلەر تۈپەيلى ئۇيۇشتۇرغىلى بولمايدىغان ئىجتىمائىي يىغىلىشلارنى كۆپەيتىشكە پۇرسەت يارىتىش، مەدەنىي ئەنئەنىلەرنى، بولۇپمۇ كىيىنىش ۋە باشقا يۈرۈش تۇرۇشقا، كىيىم - كېچەك، لىباسلارغا دائىر بىر تۈركۈم ئىجتىمائىي ئايىنىشلارنى پاش قىلىپ ئومۇمنى سەگىتىش ۋە مىللىي ئاڭنى يادقا سېلىش جەھەتلەردە ئىپادىلەندى. ئەلۋەتتە ۋەتەن شارائىتىدا بۇنداق بىر پۇرسەتلەرنى قولغا كەلتۈرۈش ئۈچۈن مەلۇم ئاتاق ياكى بايرام ياكى خاتىرە كۈن نامىدا سۈنئىي ئىسىم ۋە سۈنئىي كۈن تەرتىپ ياساپ بولسىمۇ ئۇيغۇرچە ئاڭنى تىرىلدۈرۈشكە كۈچەش، گويا چۆلدە سۇسىز قالغۇچىغا چوشقا گۆشى نىسبەتەن ھالال بولغىنىدەك، جان ساقلاش، مەۋجۇتلۇقنى قوغداشنى ئىشقا ئاشۇرۇشتەك ئانا مەقسەتنى بىرىنچى ئورۇنغا قويۇش يوللۇق بولغىنىدەكلا يوللۇق ئىش دېيىشكە بولاتتى. بۇ ۋەجىدىن ھېچبىر ئوقۇمۇشلۇق زات ياكى ئىلىم ۋە مەدەنىيەت ساھەلىرىدىكى پىكىر ئەربابلىرىدىن، ھەتتا دىنىي ساھەنىڭ ئەھلى ئىلىملىرىدىنمۇ بۇ ھەقتە قارشى سادا چىقمىدى. چۈنكى، شەرقىي تۈركىستان خەلقىنىڭ مەدەنىيەت ئاسسىمىلياتسىيەسىگە جور بولۇپ كوللېكتىپ ئاڭنىڭ يۇيۇلۇپ ماڭغىنىدىن، ئۇيغۇرلۇق ئېڭىنىڭ سۇسلىغىنىدىن كۆرە بىرەر سۈنئىي بايرام ياكى سۈنئىي خاتىرە كۈن تەرتىپى قۇرۇلۇپ بولسىمۇ بۇ ئاڭنى سەگىتىش، مۈگدەۋاتقان ھالىتىگە ئازدۇر - كۆپتۈر سۇ سېپىش خاراكتېرىدىكى ئىشلارنى ئىجاد قىلىشنىڭ سەلبىي جەھەتتىكى ۋەزنى تۆۋەن ئىدى. شۇڭا ئىككى زىياننىڭ ئەڭ زەرەرى تاللانغان بويىچە چۈشەنگەندە، دىمىق ئاتموسفېرادا بىرئاز نەپەس ئېلىش ئۈچۈن بەزى سۈنئىي ئۇسۇللارنى قوللىنىشقا كېرەك يوق دېيىشكە بولاتتى.\n\nدوپپا بايرىمى ئەنە شۇنداق سۈنئىي كۈن تەرتىپ ياساش ئارقىلىق ۋەتەندىكى چەكلىك شارائىتقا قارىتا ئۇيغۇرلۇق ئېڭىنى بىر قەدەر ئالدىغا ئېلىپ چىقىشقا قارىتا مەلۇم ئۇرۇنۇش خاراكتېرلىك ھەرىكەت بولدى. بىراق مەسىلىنىڭ يەنە بىر يۈزىگە قارايدىغان بولساق، مەسىلىنىڭ يەنە بىر تەرىپى مۇستەملىكىچى كۈچنىڭ بۇ خىل ھەرىكەتكە كۆز يۇمۇپ بېرىشى بولۇپ، بۇنداق ئەھۋال مەزكۇر سۈنئىي بايرامنىڭ ئىجادكارلىرىنى خۇددى بىر ئامال تاكتىكىلارنى قىلىپ ئىشنى ئاران تەستە ھەل قىلغاندەك، خىتاينىڭ كۆزىنى بويىۋەتكەندەك بىر ھاياجانغا كەلتۈرۈشتى. بۇنىڭغا ئەگىشىپ كارخانىچى، يازغۇچى، ئوقۇغۇچى، ئوقۇتقۇچى ۋە ئىشچى - خىزمەتچى بولۇپ ھەممىنىڭ ئىشتىراكىنى جەلپ قىلىدىغان ھەرىكەتلەرنى بارلىققا كەلتۈردى. ھالبۇكى خىتاينىڭ بۇنى ئەتەي رۇخسەت قىلىشى ئارقىسىدا ھېچبىر تارىخىي يىلتىزى بولمىغان، مىللىيلىكنى بىر تال دوپپىغا باغلاپ بايرام ئىجاد قىلىشتەك كۈلكىلىك بىر ئىشقا قانچىلىغان ئۇيغۇر دەسسەيدۇ، مىللىي كىملىكنى تۈگەل شەكلىيلىككە باغلاپ ئۇنىڭغا سۈنئىي تارىخ ياساپ سۈنئىي بايرام ئىجاد قىلىشنىڭ، گويا ئۇنى مىللەتنىڭ تەبىئىي بايراملىرىدەك مۇھىملىققا كۆتۈرمەكچى بولۇشلارنىڭ ئارقىسىدا نېمە ئىشلار روي بېرىدىغانلىقىنى كۆزىتىشى ئېنىق ئىدى. خىتاينىڭ ئۇيغۇرلاردىكى يۆزلىنىشنى كۆزىتىشىدىن، ئېلىپ بېرىلىۋاتقان پائالىيەتلەرنىڭ ئاسسىمىلياتسىيەسىگە بولغان ئەكس تەسىرىنى نازارەت قىلىشىدىن مەلۇم بولدىكى، بۇ مىللەت ئەگرى يولغا باش ئۇرسىمۇ يەنە ئۇ يولنى توغرا يولغا تۇتاشتۇرۇشنىڭ پېيىدە يۈرىدىغان، سەللا ئاڭلىقلىق شەكىللەنسە ئۆزىنى ئوڭشىۋېلىشنىڭ چارىسىنى ئىزدەيدىغان مىللەت. دېمەك بۇ ھالەتمۇ خىتاينىڭ زەربىسىنى كۈچەيتىشكە مەلۇم دەرس چىقىرىپ بەرگەندەك بولدى. شۇنداق قىلىپ 2016 - يىلىدىن باشلانغان قاتتىق زەربىدە ئۇيغۇرنىڭ مەيلى ئەنئەنىۋى تەبىئىي بايراملىرى، ئۆرپ - ئادەتلىرى بولسۇن ياكى دوپپا بايراملىرىغا ئوخشاش سۈنئىي بايراملىرى بولسۇن، ھەممىنى يەر بىلەن يەكسان قىلىش پىلانى ھەرىكەتكە ئۆتتى ۋە تارىختا كۆرۈلمىگەن چوڭ بالايى - قازانى مىللەت سۈپىتىدىلا ئەمەس، شەرقىي تۈركىستانلىق بولۇش سۈپىتى بىلەن ياشاۋاتقان ئومۇميۈزلۈك خەلق باشتىن كەچۈردى.\n\n## [چەتئەلدىكى سۈنئىي كۈن تەرتىپلەر]\nچەتئەلنىڭ ئەھۋالىغا كەلسەك، ۋەتەننىڭ ئىسمىدىن تارتىپ ھەر بىر تال گىياھىغىچە ئەسلىدە قانداق بولسا شۇنداق ئاتىغىلى، ئەسلىي بويىچە تونۇغىلى، تونۇشتۇرغىلى ئىمكانىيەت بار بولغان، ھېچبىر سۈنئىيلىككە تۇتۇنمىغان ھالدا مىللەتنىڭ تارىخىي ئەنئەنىلىرى، ئۇنىڭ مىللىيلىكىنى مۇھاپىزەت قىلغۇچى ئىجتىمائىي پائالىيەتلىرى قانداق يېتىپ كەلگەن بولسا شۇنى ئەسلىدىكى بويىچە داۋاملاشتۇرغىلى بولىدىغان، مىللىي بايراملىرىنى لايىقىدا كۈتۈۋېلىشكە ھەم پۇرسەت ھەمدە شارائىت ھازىرلىغىلى بولىدىغان، ھەتتا كۆڭۈلدىكىدەك تەبرىكلىيەلەشنى ئىشقا ئاشۇرالمىغان تەقدىردىمۇ ئۇنى ھەقىقىي مەنىدە تەبرىكلەيدىغان كۈننىڭ كېلىشىگە كۈچ چىقىرىدىغان ئېنېرگىيەگە ئايلاندۇرغىلى بولىدىغان توسالغۇسىز كەڭرى ئىمكانىيەت تۇرۇپتۇ. ئەمما مۇشۇنداق ئىمكانىيەتلەرگە يارىشا ھەم بۇزۇۋېتىلگەن زېھنىيىتىمىزنى ساپلاشتۇرۇشقا، ئەبجەشلەشتۈرۈۋېتىلگەن ئەنئەنىلىرىمىزگە، بۇلغىۋېتىلگەن دىنىي ئاڭ - چۈشەنچىمىزگە بولغان تونۇشىمىزنى ساغلاملاشتۇرۇشقا، شالغۇتلاشتۇرۇۋېتىلگەن ئۆزلۈكىمىزنى قۇرۇپ چىقىش ۋە ساغلام مەدەنىيەت چۈشەنچىسى، ساغلام مەدەنىي ھەرىكەت ئىنقىلابىنى قانات يايدۇرۇشقا باش قاتۇرۇش ئورنىغا يەنە شۇ سۈنئىي ئىجادىيەتنى قايتا تاما قىلىپ ئۇنى قايتا تىرىلدۈرۈشقا، مىللەتنىڭ تارىخىي ئەنئەنىچىلىكىگە قۇرت چۈشۈرىدىغان سۈنئىي بايرامچىلىق ئىدىيەسىنى بازار تاپقۇزماقچى بولۇشقا، دىققەتنى تەبىئىيلىككە ئەمەس، ئاتالمىش دوپپا بايرىمى كەبى سۈنئىيلىكلەرنى ئەسلىگە قايتۇرۇشقا كۈچىلىۋاتىدۇ.\n\n«بىر يالغاننى قىرىق قېتىم دەۋەرسە راست بولىدۇ»، دېگەندەك مەزكۇر سۈنئىي بايرامنىڭ رولىمۇ ۋەتەندىكى مۇھىتتا ئۆز ۋەزىپىسىنى تاماملاپ تۈگىتىپ بولغاندا، سۈنئىيلىكنىڭ قۇرغۇچىلىرىدىن تارتىپ ئۇنىڭ ئاتالمىش ھۇرراچىلىرىغىچە سۈنئىيلىكنى راستقا ئايلاندۇرۇشقا، سۈنئىيلىكنى تەبىئىيلىك بىلەن بىر ئورۇنغا قويۇشقا زورۇقۇۋاتىدۇ. قارىماققا ئۇلار ئۆزلىرى يازغان سېنارىيەگە زىيادە كىرىپ كەتكەندەك كۆرۈنىدۇ. ياكى ئۇلار سېنارىيەگە كىرىشىپ قالغانچە تەبىئىي ئويناشقا كۈچىگەنلىكتىن، سېنارىيەدىكى تىراگېدىيەنى ئۆز تىراگېدىيەسى چاغلاپ رول ئېلىشقا كىرىشىپ كەتكەن ئاكتىيورلارغا ئوخشاپ قېلىۋاتىدۇ. ئۇلارنىڭ بۇ دەرىجىدە ئۆزلىرىنى سۈنئىيلىككە ئاتاپ كېتىشلىرىنى ئۇيغۇر جەمئىيىتىدە ئۇچراپ تۇرىدىغان ھازىغا كەلگەن ئاياللار ئارىسىدىكى يىغلىشىپ بېرىش ھادىسىسىگە ئوخشىتىشقىمۇ بولىدۇ. مۇسىبەتكە پەتىلەپ كەلگەن خوتۇنلار ھازىدارنىڭ يىغىسىغا جور بولۇپ يىغلىشىپ بەرگەندك كۆرۈنىدۇ، ئەمەلىيەتتە بولسا بۇلار ئارىسىدىكى بەزىلىرى يىغا - زارە پەيتىدە ئۆزىنىڭ بېشىدىكى دەردت ئەلىمىنى بوشىتىۋېلىپ يىغلايدۇ. يەنى يىغا - زارە ئوخشاش، شۇنداقلا ھازىدارنىڭ يىغىسىمۇ، يىغلىشىپ بەرگەننىڭ يىغىسىمۇ راست يىغا. ئەمما ھەر ئىككىسى ئوخشاش نەرسە ئۈچۈن دەردلىنىپ يىغلامدۇ، دېگەندە مەسىلە دەل مۇشۇ يەردە پەرقلىنىدۇ.\n\nسۈنئىي بايرامچىلارنىڭ سىياسەتتىكى ئالقىشلىق بىر قىسىم پارتىزانچە ھەرىكەتلىرىنى قانات يايدۇرغانلىقى بىر ئەمەلىيەت. بۇنى ئالقىشلاش ۋە قوللاش لازىم ئەلۋەتتە. بىراق بۇ قوللاشلارنى ئۇلارنىڭ ئالقىشلىق ھەرىكەتلىرىدىن باشقا سۈنئىي بايرام ھەققىدىكى ئىجادىيەتلىرى ئۈچۈنمۇ داۋاملاشتۇرۇش كېرەكمۇ، دېگەندە بۇنىڭغا ئەلۋەتتە ياق، دېيىشكە توغرا كېلىدۇ. سىياسەتتىكى بىر قىسىم ھەرىكەتلەر، مىللەت ئۈچۈن ھارماي - تالماي قىلىنىۋاتقان ئاكتىپ پائالىيەتلەرنىڭ بولۇۋاتقانلىقى سۆيۈنىدىغان، ھەقىقىي مۇكاپاتىنى پەقەتلا جانابى ئاللاھتىن باشقىسى بېرەلمەيدىغان پىداكارلىقلىرىغا ئاپىرىن ئوقۇماي بولمايدۇ. ئەمما ئىشنىڭ يۆنىلىشى بۇ ھەرىكەتلەرنىڭ يۈز ئابرۇيىدىن پايدىلىنىپ مىللەتنىڭ كىملىكىنى سۇيىئىستېمال قىلىدىغان، مىللەتنىڭ بايرام ئەنئەنىسىگە، ئەنئەنىۋىي قەدەرىيەتلىرىگە (ھەرقانچە ياخشى نىيەت بىلەن بولسىمۇ) گويا سۈتكە سۇ قاتقاندەك ئەبجەشلەشتۈرىدىغان ھالغا بېرىپ يەتسە بۇنىڭغا قاراپ تۇرۇش ئاقىلانىلىك ئەمەس، شۇنداقلا مەسىلىنىڭ ماھىيىتىنى چۈشىنىدىغان، ئىشنىڭ شاكال ئىش ئىكەنلىكىنى ئاڭقىرىغان، ھەمدە بۈگۈنكى كۈندە مەلۇم بولمىغان بىلەن كېيىنكى كۈنلەردە مىللەتكە خەيرلىك ئېلىپ كېلىشتىن يىراقلىقىنى دەڭسىيەلەيدىغان پىكىر ئەھلىنىڭ، ئىلىم ئەھلىنىڭ سۈكۈت قىلىپ بېرىشى توغرا ئەمەس. چۈنكى نۆۋەتتىكى مەسىلە كىشىنىڭ سۈنئىيلىكىنى راستقا ئايلاندۇرۇش ئۇرۇنىشى ھەققىدىلا كېتىۋاتمايدۇ. بەلكى مەسىلە بۇنى مىللەتكە ۋاكالىتەن جاكارلاش، ئۇنى بىر پۈتۈن ئۇيغۇرنىڭ نامىدا ئۇيغۇرلارنىڭ تەۋەررۈكى قىلىپ كۆرسىتىش، ئاسارەتتە ۋاقىتلىق يېشىل چىراغ يېقىپ بېرىلگەن بىر ھەرىكەتنى ئۇيغۇرلۇقنىڭ، ئۆتەپ تېشىپ ئۇنى «سىياسىي مەدەنىيەت» دەيدىغان ئەبجەش شوئار ئاستىدا ئۇيغۇر كىملىكىنىڭ پارچىسى ياكى سىمۋولى دەپ جار سېلىشقا ئوخشاش بىر بىمەنىلىكلەرگە قاراپ تەرەققىي قىلىۋاتقانلىقىدۇر. جاھاندا باش كىيىمىنى مىللىي كىملىك سىمۋولى قىلىدىغان مەنتىقە قەيەرچە مەنتىقە؟ قانداق دۇنيا قاراشنىڭ مەھسۇلى، بۇنىسى بىر مۇئەمما. لېكىن بۇنداق بىر پۈچەك دەۋانىڭ ساپ بولغان ئۇيغۇرلۇق مىللىي مەپكۇرىسىدىن، ياكى تارازىغا ئولتۇرغىدەك بىرەر كىملىك نەزەرىيەسىدىن نېسىۋە ئالمىغان چۈشەنچىلىكى ئورتادا.\n\nئىشنىڭ بۇنىڭدىنمۇ بىمەنە ۋە كۈلكىلىك تەرىپى مەزكۇر سۈنئىي بايرام تەرەپدارلىرى ئۇيغۇر مەدەنىيىتىنىڭ ئەسلىي ماھىيىتىنى ئۆزلىرىمۇ تۈزۈك تونۇپ يېتىپ بولالمىغاندىن سىرت چەتئەللىكلەرگە بىزنىڭ «دوپپا بايرىمى» دەيدىغان مىللىي بايرىمىمىز بار دەيدىغان سەپسەتىنى بازارغا سېلىپ، ئارقىدىن ئۇيغۇرغا ھېسداشلىق قىلىدىغان ھەمدە ئۇيغۇر مىللىي قەدەرىيەتلىرىدىن، بايرام ئەنئەنىسىدىن بىخەۋەر بىر قىسىم چەتئەللىكلەر «راست شۇنداق چېغى بار»، دەپ ھۆرمەت يۈزىسىدىن مەزكۇر سۈنئىي بايرام كۈنىگە تەڭكەش قىلىپ دوپپا كىيىپ تەبرىكلىسە، بۇنى ئاقىللىق، ئۆتكۈرلۈك دەپ ماختاپ كېتىشتەك ئۆز - ئۆزىنى خۇش قىلىش تىپىدىكى ئىشلارنى مېدىيالاردا بازار تاپقۇزماقچى بولۇشىدۇر. ئۆزلىرىنىڭ تەشۋىقاتى تەسىرىدە يات مىللەتنىڭ سىياسەت ئەھلىلىرى قوبۇل قىلىپ بەرگىنىنى ئاساس، مىللەتنىڭ ئاڭلىق ۋە ساغلام فىترەتلىك ئۇيغۇرلىرىنىڭ، يەنە كېلىپ ئۆز مەدەنىيىتىنى سۈنئىي كۈن تەرتىپ ياساپ ئەمەس، بىر يىللىق ئۆمرىنىڭ كۆپ قىسمىنى ئەمەلىي ياشاپ ئۆتكۈزۈشكە تىرىشىدىغانلارنىڭ رەت قىلىشىنى گويا ئاقىلسىزلىقتەك، ئەقىللەنمىگەندەك تەرزدە ئىما قىلىشلىرى سۈنئىيلىكتىن ئېشىپ ھىلە سىياسەت ئويناشقا باشلىغانلىقى بولماي نېمە؟ يەنە كېلىپ پالانچى، پوكۇنچى تەشكىلاتلار، پوكۇنچى زىيالىي ئالىم - تەتقىقاتچىلار تەبرىكلىدى، دېگەندەك مۇبالىغە تەشۋىقاتلار ئارقىلىق سۈنئىي بايرامنى گويا دۇنيانىڭ ھەممە يېرىدىكى ئۇيغۇرلار تەنتەنە قىلغاندەك تۇيغۇ بېرىش ئارقىلىق مەزكۇر سۈنئىي بايرامنى مىللەتكە تۇتقۇزماقچى بولۇشلارغا نېمە دېگۈلۈك؟\n\n## [بايرام دېگەن نېمە؟]\nدەرۋەقە، بايرام دېگەن بىر مىللەتنىڭ كۈلتۈرىنى شەكىللەندۈرگەن ئامىللارنى ئەمەلىي پائالىيەتلەر بىلەن يورۇتۇپ بەرگۈچى، كىملىكىنى شەكىللەندۈرگەن جەۋھەرلەردىن تەشكىل تاپقان قىممەت قاراشلارنى ئەكس ئەتتۈرگۈچى روھقا ئىگە نەرسە. شۇنداقلا بايرام مىللەتنىڭ مەنىۋى مەدەنىيىتىنى سىمۋول خاراكتېردە ئىپادىلەيدىغان خاسلىقلارنى جەملىگەن بولىدۇ. شۇنىڭدەك مەلۇم بىر كۈننى بايرام قىلىپ بېكىتىش شەخسنىڭ ئىجادىيىتى بىلەن ياكى مەلۇم بىر گۇرۇپپىنىڭ قول - قولچە بايرام ئىجاد قىلىشى بىلەن پۈتۈپ قالىدىغان نەرسە ئەمەس. ئۇ ئالدى بىلەن ئۇزاق تارىخىي ئەنئەنە بىلەن گىرەلەشكەن، مىللىي كىملىكنى شەكىللەندۈرگۈچى ئامىللارنى ئىپادىلەيدىغان مەدەنىيەت خۇسىسىيەتلىرىدىن تەركىب تاپقان بولىدۇ. دوپپا، ياغلىق، بەقەسەم تون، سەللە، مەسە - كالاچ قاتارلىقلارنىڭ ھەممىسى ئۆزىگە يارىشا ئىجتىمائىي قاتلام كىشىلىرىنىڭ مەزكۇر مىللىي بايرامدا مىللىي كىملىكنى شەكىللەندۈرگۈچى مەنىۋى قىممەت قاراشلىرىنى ئىپادىلەيدىغان، كىيىنىش ئادەتلىرىنى نامايان قىلىدىغان پارچە ۋارىيانتلىرى ھېسابلىنىدۇ. دوپپا بولسا بىر بايرامنىڭ يارىشىقى، شۇنداقلا مىللەتنىڭ بىر پۈتۈن ئورتاق قىممەت قارىشى سىڭگەن ئەنئەنىۋى بايرىمىدىكى خاسلىقنى ئىپادىلەيدىغان سىمۋوللار دائىرىسىگە كىرىدىغان باش كىيىمى، خالاس. بايرام ئۇقۇمىنىڭ ئۇيغۇر مەدەنىيىتىدە ۋە ئۇزاق تارىخلىق مىللىي ئەنئەنىسىدە نېمە دېگەنلىك بولىدىغانلىقىنى، بولۇپمۇ دوپپىنىڭ ئەنئەنىۋى مىللىي كىيىمدىكى ئورنىنى دەڭسىمەستىن چەتئەلدەك ئەركىن - ئازادىلىك قاپلىغان ئاتموسفېرادىمۇ تۇخۇمدىن تۈك ئۈندۈرگەندەكلا مىللەتكە بايرام ياساپ تۇتقۇزماقچى بولۇش ئەمەلىيەتتە مىللەتنىڭ مەدەنىيەت قىممەت قارىشىغا قىلىنغان ھاقارەت، مىللەتنىڭ ھۆرمەت كۆرسىتىدىغان، ئۇلۇغلاش ۋە قۇتلۇقلاش جەھەتتىكى دىنىي سەزگۈرلۈكلىرىنى كۆزگە ئىلماسلىقتىن باشقا نەرسە ئەمەس. چۈنكى ۋەتەندىكى شارائىت باشقا، ۋەتەن سىرتىدىكى شارائىت باشقا. ئەگەر سۈنئىي بايرامچىلار ئۆزلىرىنى ئىسلامىي كىملىك بىلەن يۇغۇرۇلۇپ چىققان ساپ مەدەنىيەتلىك ئۇيغۇر ھېسابلىسا، شەرئىي پەتىۋانىڭمۇ زامان ۋە ماكانغا قاراپ ئوخشىمايدىغانلىقىنى، ھەرقانداق زۆرۈرىيەتنىڭ چەكلەنمىلەرنى بەلگىلىك دەرىجىدە يوللۇق قىلىدىغانلىقىنى، زۆرۈرىيەت تۈگىگەندە چەكلىمىنىڭمۇ ئەسلىدىكى ئورنىغا قايتىپ كېلىدىغانلىقىدەك فىقھىي قائىدىنى نەزەردىن ساقىت قىلماسلىقلىرى لازىم. ئاتالمىش دوپپا بايرىمىغا ئوخشاش سۈنئىي ئىجادىيەتلەر ناباب ھەرىكەت بولسىمۇ ۋەتەننىڭ شارائىتىغا ئوخشاش ئالاھىدە ۋەزىيەتتە، يەنە كېلىپ مەۋجۇتلۇق كىرىزىسى ئالدىدا بەزى پايدىلىنىش تەرىپىنى كۆزدە تۇتۇپ مەيلى دېگىلى بولسىمۇ، ئەركىن دۇنيادا، ھەقنى ھەق، سەپسەتىنى سەپسەتە دېگىلى بولىدىغان ئازادە مۇھىتتا مەيلى دېگىلى بولمايدۇ. شۇنداقلا كاپىتال ۋە سوتسىيالىزم كۈچلىرىنىڭ قۇرۇپ چىققان ماتېرىيالىزملاشقان ۋە شەكلىيلەشكەن ئىمپورت كۈلتۈرلىرىگە رام بولۇشلارغا، ئۇلارنىڭ ھە دېگەندە بايرام ياساش ئارقىلىق يېڭى دۇنيا تەرتىۋىدە ھۆكۈم سۈرۈۋاتقان سېكولار دۇنيادا مەيدانغا كەلگەن بىر قىسىم بوشلۇقلارنى تولدۇرۇش، شۇنداقلا ماددىيلىقنىڭ قۇلىغا ئايلانغان دۇنيا كىشىلىرىنىڭ قۇرغاق مەنىۋىيەتلىرىنى نەمدەش يۈزىسىدىن، ھەمدە بىر قىسىم سىياسىي ئىدېئولوگلارنىڭ ئۆز خەلقى ئارىسىدا ئومۇملاشتۇرۇشنى ئىستىگەن بەزى سىياسەت - تۈزۈملىرىنى ئەبەدىيلەشتۈرۈش، خەلقىنى ئۆز ئىدىيەلىرىنىڭ مەستانىلىرىغا ئايلاندۇرۇش ئۈچۈن ئىجاد قىلغان سۈنئىي بايرامچىلىق ئىستراتېگىيەسىدىن ئىلھاملىنىشتىن ياكى خېرىدارى بولۇشتىن نەتىجىلەنگەن سۈنئىيلىكلەرگە، تۇتامسىزلىقلارغا، مىللەتكە ۋەكىل بولۇۋالغان ئەمما مىللەتنىڭ قىممەت قاراش ۋە سەزگۈرلۈكلىرىگە پىسەنت قىلمايدىغان شەخسىي ئىستەكلەرگە مەيلى دەپ بولمايدۇ.\n\nبۇ يەردە يەنە دىققەتكە ئەرزىيدىغان مۇنداق بىر نۇقتا بار. مەزكۇر ئاتالمىش «دوپپا» بايرىمىنى ئىجاد قىلغۇچىلار، ھەمدە ئۇنىڭ خەرىتىسىنى سىزغۇچىلار ئىچىدە مىللەت تەرىپىدىن ئېتىراپ قىلىنغان، مىللەتنىڭ ئىسلامىي مەدەنىيەت ھەمدە مىللىي كۈلتۈرى ھەققىدە سۆز قىلىشقا سالاھىيەتلىك ئىكەنلىكى ئېتىراپقا ئېرىشكەن سالاھىيەتلىك ئالىم -تەتقىقاتچىلار، موللا-ئۆلىمالار قانچىلىك؟ جاۋابى شۇكى، ئارىلىرىدا ئېتىراپقا ئېرىشكەن ياكى ئېرىشكۈدەك بىرمۇ ئەقىدىلىك مەدەنىيەتشۇناس ئالىمى ياكى شەرئىي مۇجتەھىد يوق. شۇنداقلا مەزكۇر سۈنئىي بايرامنى قايىل قىلارلىق دەرىجىدە ئىزاھلاپ چۈشەندۈرەلىگۈدەك بىرەر ئىلمىي ياكى نەزەرىيەۋى تەتقىقاتىمۇ يوق.\n\nبۇنىڭدىنمۇ ئېغىر پاجىئە شۇكى، دوپپا بايرىمى دەپ جار سالغۇچىلار ئارىسىدىن دوپپىنى قەيەرگە بارسا باشتىن ئايرىمايدىغان مۇھاپىزىكارلارچىلىك، دىندار ئاۋامچىلىك دوپپىغا كۆڭۈل بۆلۈشنى ئاساسەن ئۇچراتقىلى بولمايدۇ. خوش، يەنە قايسى سالاھىيەت بىلەن مىللەتكە بايرام پىچماقچى؟ ئۆز تەشۋىقاتىمىزنى چەتكە ئىمپورت قىلىپ ئۇلارنى ئىشەندۈرۈپ بايرامغا تەڭكەش قىلىشىپ بەرسە، ئارقىدىن «مانا مىللىي بايرىمىمىز بولغاچ باشقىلار قوبۇل قىلدى، بىز تېخى قوبۇل قىلىپ بولالمىدۇق»، دېگەندەك تەتۈر تەشۋىقاتلار بىلەنمۇ؟ ياكى بولمىسا ئىسمىدىن تارتىپ ئىككىلىنىش ئۇچرايدىغان، ھېلى ئۇيغۇرلۇق كۈنى، ھېلى ئۇيغۇر دوپپا مەدەنىيىتى بايرىمى، ھېلى ئۇيغۇرلۇق بايرىمى دېگەندەك قاتارىسىغا تىزىۋېلىنغان بايرام ئۇقۇملىرىنى سۇيئىستېمال قىلىش ۋە «بۇ بايرامنى تەستىقلىتىش ئۈچۈن مۇنداق - مۇنداق جاپا چەككەنتۇق»، دېگەندەك ھېسسىي تەشۋىقاتلارنى بازارلىق قىلىش ئارقىلىقمۇ؟\n\nمانا بۇلارنى ئەقىل بىلەن، ئېرپان ۋە ھېكمەت بىلەن ئويلانماق زۆرۈر. زامانىمىز تۈرك پەيلاسوپلىرىدىن تېئومان دۇرالى [Teoman Duralı] شۇنداق ئېيتىدۇ: بايرام دېگەن بىر مىللەت ئۈچۈن كوللېكتىپ ئىبادەتكە ئوخشايدۇ. ناماز، روزا ۋە باشقا ئىبادەتلەر مىللەتنىڭ ئىجتىمائىيلىشىشى ئۈچۈن، مىللەتنىڭ مەنىۋىيىتىنى كۈچلەندۈرۈشى ئۈچۈن قانداق مۇھىم ئەھمىيەتكە ئىگە بولسا، بايراممۇ مىللەتنىڭ كۈلتۈر جەھەتتىكى خاسلىقىنى ھەمدە كوللېكتىپ تارىخىي ئاڭنى مۇھاپىزەت قىلىش ئۈچۈن كوللېكتىپ ئىبادەت مىسالىدۇر».\n\nدەرۋەقە دىن يولغا قويغان ئىبادەتلەر مەنىۋى پايدىلىرىدىن سىرت جەمئىيەتنىڭ ئورتاق ۋىجدان، ئورتاق قىممەت قاراش ۋە ئورتاق دۇنيا قاراشنى مۇھاپىزەت قىلىشىغا خىزمەت قىلىدىغان ئىبادەت ھېسابلانسا، ئەنئەنە، تۆرە، بايرام، ھېيت قاتارلىقلار مىللەتنىڭ كىملىك ئېڭىنى ئۆستۈرىدىغان ئەنئەنىسىنى ياد ئەتتۈرىدىغان، كۈلتۈرىنى نامايەن قىلىدىغان يەنى تىرناق ئىچىدە ئىپادىلەشكە بولىدىغان «كوللېكتىپ ئىبادەت»لەردۇر. مەلۇم كۈلتۈرنى ئىپادىلەيدىغان، ئۇنى نامايان قىلىدىغان دوپپا، بەلباغ، شاھى ئەتلەس قاتارلىقلار بولسا، ۋاسىتە بولۇپ، بايرامنىڭ بايراملىق ئىپادىسىنى نامايان قىلىش، نام - نىشانىسىنى ئىپادىلەشتە قوللىنىلىدىغان ئەسۋابلار ھېسابلىنىدۇ. ئۇنداقتا مەزكۇر سۈنئىي بايرامچىلارغا سوئال شۇ: مىللەتكە كوللېكتىپ ئىبادەت خاراكتېرلىك بىر پائالىيەتنى تون قىلىپ پىچىدىغان سالاھىيەت سىزگە قەيەردىن كەلدى؟\n\nمەسىلىنىڭ بۇ تەرىپىنىمۇ ھېكمەت بىلەن، ئەقىل بىلەن ئويلىنىپ كۆرۈش زۆرۈر. چۈنكى بۇ نەرسىلەر كۈنىمىزدىكىدەك بىرەر چولپاننىڭ ماگىزىندىن سېتىۋالغان چاغدىكى باھاسى بىلەن ئون يىل ئىشلىتىپ مەشھۇر بولغاندىن كېيىنكى باھاسىنى ئۆستۈرۈۋېلىپ ساتسا بولىدىغان ماتاغا ئوخشاش مۇئامىلە قىلىدىغان نەرسىلەردىن ئەمەس.\n\n## [خۇلاسە: سىياسەت ۋە مەدەنىيەت]\nمىللەتنىڭ ئەنئەنىسىگە خوپ كەلمەيدىغان بىر دەۋانى كۆتۈرۈپ چىقىش قانچە مەسئۇلىيەتسىزلىك بولسا، ئۇيغۇرلۇق ئەقلىيەتنى بۇ قەدەر چېكىندۈرۈشمۇ ئوخشاشلا بەغەرەزلىكتۇر. ھەر نەرسىنى ئۆز ئورنىدا دەرىجىلەندۈرۈش، تاقايدىغاننى تاقايدىغان دەرىجىگە، كىيىدىغاننى كىيىمنىڭ دەرىجىسىگە، ئىبادەتنى ئىبادەتنىڭ دەرىجىسىدە، بايرامنى بايرامنىڭ دەرىجىسىدە مۇئامىلە قىلىشنى ئۈگەتكەن، ھەر ئىشنى ئۆز ئورنى ۋە ماقامىدا قىلىشتەك بۈيۈك ئەقلىيەتنى، ئىلغار دۇنيا قاراشنى بىزگە مىراس قالدۇرغان ئەجداد روھىغا بۇ دەرىجىدە قارا بىسلىق بىلەن مۇئامىلە قىلىش، سۈنئىيلىككە تەبىئىيلىكتىنمۇ ئاشۇرۇپ ئىگە چىقماقچى بولۇش قانداقمۇ ئۇيغۇرلۇق ئۈچۈن، ئۇيغۇر مەدەنىيىتىنى تىرىلدۈرۈش ئۈچۈن خىزمەت قىلىش ھېسابلانسۇن؟!\n\nئۇشبۇ تېمىمىزنى يېغىنچاقلىساق، سىياسەتچىلىكتە مىللەتنىڭ سىياسىي ۋەزىيىتىگە دائىر پائال ھەرىكەتلەرنى قانات يايدۇرۇش مۇھىم بولسىمۇ، بىراق بۇ سىياسەتچىنىڭ مىللەتنىڭ مەدەنىيەت ۋە ئىجتىمائىي ساھەلىرىنى مالىمان قىلىشىغا، سىياسىي رەڭۋازلىقلىرىغا مىللەتنىڭ قىممەت قاراشلىرىنى، سەزگۈرلۈكى يۇقىرى قىممەتلىرىنى پايدىلىنىش ۋاسىتىسى قىلىشلىرىنى يوللۇق قىلالمايدۇ. ئەگەر سىياسەتمەنلىرىمىز مىللەتنىڭ ئاۋانگارتلىرى بولۇشنى كۆزلىسە مىللەتنى ئازاد قىلىشتىن ئاۋۋال ئۆز روھىيىتىنى، ئىدېئولوگىيەسى ۋە زېھنىيىتىنى ئازاد قىلىۋېلىشى، خىتايدىكى ئاسارەتلىك دەۋرلەرنىڭ قالدۇقلىرىدىن تولۇق ئېرىغدالغان بىرى سۈپىتىدە ئۈلگە يارىتىشى كېرەككى، شالغۇت زېھنىيەتنىڭ نەمۇنىلىرىغا، شالغۇت سىياسەتچىلىكنىڭ ئەسىرىگە ئايلىنىپ قالماسلىقى لازىم. بۇنىڭ ئۈچۈن ئەلۋەتتە مىللەتنىڭ سىياسىي تەقدىرى ئۈستىدىكى يىللاردىن بىرى يادقا بولۇپ كەتكەن مۇنقەرزلىك تارىخى بىلەنلا قالماستىن، شۇنداقلا ئۆزلىرىنى كۆز - كۆز قىلىش تىپىدىكى سىياسەت، ئېقىم مەسىلىلىرىنى تەكرارلاۋەرمەستىن ئۆزىنىڭ دۇنيا قارىشىنى ئىسلاھ قىلىدىغان، يېڭىلايدىغان، مىللەتنىڭ سىياسىي يۆنىلىشىنى بېكىتىشتە رىئايە قىلىشقا تېگىشلىك بولۇۋاتقان پىرىنسىپلار ئۈستىدە ئىزدىنىپ قويۇشى، مىللەتنىڭ مەدەنىيەت تارىخى، دۇنيا قارىشى، پەلسەپەسىنى، شۇنداقلا مىللىي خاسلىقلىرىنى بارلىققا كېلىشىدە رول ئوينىغان ۋە ئەنئەنە ھالىتىدە داۋاملىشىشىغا تەسىر كۆرسەتكەن پىرىنسىپال قىممەت قاراشلىرى ئۈستىدىمۇ ساغلام مەلۇماتلارغا ئىگە بولۇپ قويۇشى لازىم. ئۇنداق بولمىغاندا، سىياسەتتىكى سۈنئىيلىكلەردىن، شالغۇت زېھنىيەتتىكىلەرنىڭ شۇنچىكى ھېسسىي مەسلىھەتلىرىگە ئاسان رام بولۇپ مىللەت ئالدىدىكى ئوبرازىنى تۆكۈۋېلىشتىن، مىللەتنىڭ تۇرمۇشىغا سېڭىپ كىرگەن «سۈنئىي كۈلتۈر»لەرنىڭ ھىمايىچىلىرىغا ئايلىنىپ قېلىشتىن ساقلىنالمايدۇ.\n\nشۇنداقلا سىياسىي ئاكتىۋستلارمۇ ھەر يىلى سۈنئىي ئىجادىيلىقلارنى داۋراڭ قىلىشنى بەس قىلىشى، سىياسىي جەھەتتىن تىكلەنگەن ئوبرازىنى «سىياسىي مەدەنىيەت» دەپ ئاتىۋالغان شالغۇت ئۇقۇملار بىلەن پەردازلاش ئارقىلىق سۈنئىي بايراملارنى تىرىلدۈرۈشكە زورۇقمىغىنى مۇناسىپ. ئەگەر ھەقىقىي بايرام كۈلتۈرىنى تىرىلدۈرگۈسى بولسا، مىللەتنىڭ مۇنقەرزلىككە پاتقىلىۋاتقان ئەنئەنىۋى بايراملىرىغا بولغان سەگەكلىكىنى ئاشۇرىدىغان تەشۋىقاتلارنى كۈچەيتسە، ئۇنىڭدىكى روھى ئوزۇق ۋە قىممەتلەرنى تونۇشتۇرىدىغان پائالىيەتلەرنى پات - پات ئۇيۇشتۇرۇپ تۇرسا، تونۇشتۇرۇش ئېلىپ بارسا بۇنىڭ ئەھمىيىتى يىل ئىچىدە ئۇنتۇلۇپ پەقەتلا مەلۇم بىر كۈندىلا ياد ئېتىلىدىغان سۈنئىي بايراملاردىن كۆپ ئەھمىيەتلىك ئىش بولغۇسى. كىيىلمىگەن شاپاق دوپپىدىن، بۆك ۋە سەرپۇش تۇماققىچە، تاشلىنىپ قالغان پۇتا - بەلباغدىن ئاسالمىغان يانپىچاققىچە مىللەتنىڭ كىملىكى ۋە خاسلىقلىرىنى نامايان قىلىدىغان ئۆرپ - ئادەتلىرىنىڭ ھەممىنى بىر ئارىغا يىغالايدىغان، مۇنداقچە ئېيتقاندا كېىيىم - كېچەكتىن تارتىپ، يېمەك - ئىچمەك، زىياپەت ۋە مېھمان كۈتۈشكىچە بولغان بارلىق ۋارىيانتلارنى بىر قۇببە ئاستىغا جەملىيەلەيدىغان ھەمدە ئەجدادتىن ئەۋلاتقا مىڭ يىللاپ مىراس قىلىپ داۋاملىشىپ كەلگەن ئەنئەنىۋى مىللىي بايراملىرىمىزنى خىتاي دەۋرىدىكى شالغۇتلاشتۇرۇلۇشتىن، بايرامنى ناخشا - ئۇسسۇل كېچىلىك بىلەن كۈتۈۋېلىش ۋە تونۇشتۇرۇشتەك يات كۈلتۈرلەرنىڭ، شۇنداقلا زامانىۋى خوراپاتلىقلارنىڭ ئەسىرىگە چۈشۈشتىن قوغداشقا پايدىلىق بولغان خىزمەتلەرنى قىلىشمۇ مەدەنىيەت تىرىلدۈرۈش ئۈچۈن نۆۋەتتىكى تەخىرسىز چوڭ خىزمەتلەردىن ھېسابلىنىدۇ. ئەكسىچە بولغاندا بۈيۈك پەيلاسوپ ئىبنى خەلدۇننىڭ «مەغلۇپ مىللەتنىڭ غالىب مىللەتنى تەقلىد قىلىشقا مەھكۇم بولىدىغانلىقى» ھەققىدىكى ئاگاھلاندۇرۇشلىرىدىن ساۋاق ئالماسلىقتەك، ئەركىن دۇنيادا ياشاپمۇ زېھنىي ئىشغالىيەتتىن قۇتۇلالماسلىقتەك تىراگېدىيەلەر داۋاملاشقۇسى، ھەمدە سۈنئىي بايرامدىن سۈنئىي زېھنىيەت، سۈنئىي مىللەت شەكىللىنىپ مېڭىشتەك تارىخىي پاجىئەلەر ئەۋج ئېلىشتىن توختىمىغۇسى. شۇنداقلا بۇنىڭغا يانداش ھالدا مەزكۇر سۈنئىي مەدەنىيەت ئىجادچىلىرىنىڭمۇ كەلگۈسى مەدەنىيەتشۇناس ئەۋلادلار ئالدىدا يۇقىرىقىدەك تارىخىي جاۋابكارلىقلارنىڭ ئوبيېكتلىرى قاتارىدا مۇئامىلە قىلىنشتىن قاچالماسلىقى ئېھتىمالدىن يىراق بولمىغۇسى.\n\n**يازار:** بۇرھان مۇھەممەد\n**ۋاقتى:** 2020-05-07"}
{"title": "تەقدىرىمىزنىڭ تەقدىرى ئۈستىدە ئاچچىق مۇلاھىزىلەر", "author": "بۇرھان مۇھەممەد (Burhan Muhammed)", "date": "2019-07-18", "tags": ["تەقدىر", "ئىدىيەۋى كىرىزىس", "مىللىي كىملىك", "ئاسسىمىلياتسىيە", "تىل ۋە تەپەككۇر"], "content": "# تەقدىرىمىزنىڭ تەقدىرى ئۈستىدە ئاچچىق مۇلاھىزىلەر\n\n**ئاپتورى:** بۇرھان مۇھەممەد  \n**ۋاقتى:** 2019-يىل 18-ئىيۇل\n\n## [كىرىش سۆز: ئىدىيە ۋە ھەرىكەت]\nھەرقانداق ھەرىكەتنىڭ بارلىققا كېلىشىدە ئىدىيە تايانچ ۋە ئاساستۇر. ھېچبىر ھەرىكەت مەيلى ئۇ توغرا ياكى خاتا بولسۇن ئىدىيەسىز بارلىققا كەلمەيدۇ. توغرا ھەرىكەت، ساغلام ئۈنۈم ۋە ئۇتۇقلۇق نەتىجە يارىتىشنىڭ تۈپ ئامىلى توغرا ئىدىيەدۇر. توغرا ئىدىيە بولماي تۇرۇپ كىرىزىسلارغا چارە تېپىش مۇمكىن ئەمەس. مىللەت سىياسىي مەھكۇملۇق، ئىقتىسادىي بوھران، مەدەنىي ياتلىشىش ۋە ئىلمىي چېكىنىشتىن ئىبارەت ئېغىر كىرىزىسلارنى باشتىن كەچۈرۈش بىلەن بىرگە مەجبۇرىي ئاسسىمىلياتسىيەلەشتۈرۈلۈشتىن ئىبارەت دەھشەتلىك بىر قاباھەتنى ياشاپ تۇرۇپتۇ.\n\n## [سەۋەب - نەتىجە قانۇنىيىتى]\nسەۋەب - نەتىجە قانۇنى سەلتەنەت سۈرگەن بۇ ئالەمدە، يۇقىرىقىدەك ئاقىۋەتلەرنىڭ مەيدانغا كېلىشىدە سەۋەبلەرنىڭ رول ئالغانلىقى مۇقەررەر. غەلىبە ۋە مەغلۇبىيەتنىڭ رەقىبلەر ئارىسىدا ئالمىشىپ تۇرىدىغانلىقى كۆز يۇمغۇسىز رېئاللىق بولسىمۇ، ئەمما بۇ رېئاللىقنىڭ يۈز بېرىشىنى سەۋەب - نەتىجە قانۇنىيىتىنىڭ دائىرىسىدىن ئايرىپ قارىغىلى بولمايدۇ. ئەگەر ئاسارەتتىن قۇتۇلۇش يولىدا تىنىمسىز ھەرىكەتلەرنىڭ مەيدانغا كېلىشىگە قارىماي ئىزچىل مەغلۇبىيەتنىڭ مېھمىنى بولۇپ كېلىۋاتقان بولساق، شۇنداقلا بۇ ئۇزۇن يىللىق كۆرەشلىرىمىزنىڭ بۈگۈنكى ھالىتى كۈنىمىزدىكى تىراگېدىيەلەرنىڭ يۈز بېرىشىگە بەلگىلىك توسالغۇ يارىتالمىغان بولسا، بۇ ئېنىقلا مەسىلىنىڭ شاختا ئەمەس، يىلتىزدا، ھەرىكەتتىنمۇ بەكرەك ئىدىيەدە ئىكەنلىكىدىن دېرەك بېرىدۇ. ئوچۇقىنى ئېيتقاندا، ئىدىيەدىن ئىبارەت تۈپ ئامىلدا ساقلىنىپ كېلىۋاتقان ھەرىكەت، ئۈنۈم ۋە ئۇتۇقنىڭ ۋۇجۇدقا كېلىشىگە توسالغۇ بولغۇچى كاشىلىلار بۈگۈنگە قەدەر بىزنىڭ ئۆزىمىزنى تونۇش، ئۆزلۈكىمىزنى قۇرۇپ چىقىش، بىزنى بىر قىبلىنىڭ، بىر كىتابنىڭ، بىر پەيغەمبەرنىڭ، بىر ئىقلىمنىڭ مەنسۇپلىرى سۈپىتىدە تۇتۇپ كەلگەن مەدەنىي ۋە سىياسىي مۇستەقىللىقىمىزنى قايتا قۇرۇپ چىقىش يولىمىزغا پۇتلىكاشاڭ بولۇپ كەلدى. بۇنىڭ ئىچىدە ئاتالمىش «ئىلغار ۋە قالاقلىق»قا ئوخشاش ماددىيلىقنى مەركەز قىلغان سۇيئىستېمالچىلىق ئىدىيەلىرىنى، «جاھاننىڭ كەينىدە قالماسلىق»قا ئوخشاش ئۆتمۈشنى ئەسلەشتىن، مىللەتنىڭ تارىخىي خاتىرسىنى ئەسلىگە كەلتۈرۈشتىن ۋە ئۇنتۇلدۇرۇلغان ئۆزىگە تەۋە خاسلىقلارىنى بايقاپ چىقىشتىن ۋاز كەچكۈزۈپ، ئۆزلۈكنى ئىزدەش يولىمىزدىن يالتايدۇرۇش رولىنى ئوينايدىغان شۇئارلارنى، ئاتالمىش «فېئودال جەمئىيەت»تىن قۇتۇلۇش مەزمۇن قىلىنغان «ھېچقاچان ئارقىغا قاراپ قالماي زامان بىلەن تەڭ ئىلگىرىلەش» سەپسەتىسى قاتارلىقلارنى ئالاھىدە تىلغا ئېلىپ ئۆتۈشكە بولىدۇ.\n\nقىسقىسى، يۇيۇلغان مېڭىلەرنىڭ ئۆچۈرۈۋېتىلگەنلىرىنى قايتا ئەسلىگە كەلتۈرۈش، خاتىرسىنى، تارىخىنى، كىملىكىنى ئەسلىگە كەلتۈرۈش خاراكتېرىنى ئالغان نېمە بولسا شۇنى «ئۇر - ئۇر» قىلىپ يوقىتىش ئاسارەتلىك ھاياتىمىزدا ئىزچىل باشتىن كەچۈرۈپ كەلگەن قىسمىتىمىز بولۇپ كەلدى. پات - پات بىر قىسىم شالغۇت زېھنىيەتلەرنىڭ تىلىدا پەيدا بولۇپ قالىدىغان «پانئىسلامىزم»، «پانتۈركىزم» كەبى بىزگە دوست ئەمەس ياۋ بولغان تەرەپلەرنىڭ «ئۇر - ئۇر»غا چىقارغان «تاۋار»لىرىغا بازارلىق تەييارلاۋاتقان رەزىل كومپانىيەلەرنى ئاۋات قىلىپ بېرىشلارمۇ بۇنىڭ ئىپادىلىرىدىن ئەلۋەتتە!\n\n## [ئۆزلۈك ۋە ئاسسىمىلياتسىيە]\nئاتالغۇلارنى بىراۋلارنىڭ قويۇپ بەرگەن تەبىرى بويىچە شەرھىلەپ، ئۇلارنىڭ قويۇپ بەرگەن ئىسمى بىلەن ئاتاپ، گويا بۇ ئاتالغۇلارنى «بۆ، بۆ» قىلىپ كۆرسىتىۋاتقان، مەسىلىنىڭ ماھىيىتىگە، ئىلمىي ۋە سىياسىي خاراكتېرىگە ئۇلارنىڭ كۆزى بىلەن قاراپ تۇرۇپ ئۆركۈتۈۋاتقان بۇنداق پارازىت ئىدىيەچىلەرنىڭ «ئۇيغۇرلۇق» نامىنىڭ ماھىيىتى ۋە خاراكتېرىگە قارىغاندا، شەكلىگە ۋە ئاتاققا چىڭ ئېسىلىپ تۇرۇپ سۇيئىستېمالچىلىق تىپىدىكى تەشۋىقاتلارنى جانلاندۇرۇۋاتقانلىقىغا قارىغان ۋاقىتتا، بۇ دەل مىللەتنىڭ خاتىرسىنىڭ ئەسلىگە كېلىشىدىن، ئۆتمۈشىنى ۋە ئۆزىنى تونۇپ قېلىشىدىن ئۈركۈيدىغان قارا سايىنىڭ قولىدىن كەلگىنىنى قىلىش پەيلىدىن يانمايۋاتقانلىقىدەك بىر رېئاللىقنى كۆرۈپ يەتكىلى بولىدۇ. ۋەتەندىن ئون يىللاپ ئايرىلىپ ياشاپمۇ ۋەتىنىنىڭ نامىنى «شەرقىي تۈركىستان» دەپ ئاتاشقا تىلى بارمايدىغان، ئاتاشقا توغرا كەلسىمۇ ئىككى يېنىغا بىرنى قارىۋېتىپ دەيدىغان پىسىخىكا ئارقىسىدىمۇ دەل ئاشۇ «ئۇر - ئۇر»غا چىقىرىپ كۆنۈكتۈرۈۋەتكەن، خاتىرىمىزنىڭ ئەسلىگە كېلىپ قالماسلىقى، ئاسارەتتىن ئاۋۋالقى مىراسلىرىمىزنى ئۇنىڭ ھەقلىق ئىگىلىرى، مىراسخورلىرى سۈپىتىدە ئۆز ئىلىكىمىزگە قايتۇرۇپ كېلىشتەك ئەڭ ئەقەللىي ئىنسانىي ھەقلىرىمىز ئۈستىدە تېرىقچىلىك پىكىر ۋە مۇلاھىزە قىلىپ قېلىشىنىڭ ئالدىنى ئېلىش كومپانىيەلىرىنىڭ رول ئويناپ كەلگەنلىكىنى بۈگۈننىڭ ۋەزىيىتىدە كۆرۈپ يەتمەك ئانچە تەس بولمىسا كېرەك.\n\nدېمەك بىز ئەنە شۇنداق شانلىق تارىخ ياراتقان شەرەپلىك ئەجدادنىڭ شەرەپسىز ئەۋلادلىرىغا ئايلاندۇرۇلۇش سۈيقەستىدىن، شۇنداقلا ئاقىۋىتىنىڭ مەغلۇبىيەت ئىكەنلىكىنى بىلىپ تۇرۇپ ئەۋلادنىڭ يولىنى ئېچىش يولىدا ئىسسىق قانلىرىنى پىدا قىلالايدىغان دەرىجىدىكى ئەزىمەت ئاتىلارنىڭ بۈگۈنكى قارا يۈز ئەۋلادلىرى بولۇپ يېتىشتۈرۈلۈش پىلانىدىن تېخىچە ئۆزىمىزنى تارتىپ ئېلىپ چىقالىغان يەردە ئەمەسمىز. تېنىمىزنى تارتىپ ئېلىپ چىقالىغان بولساقمۇ، زېھنىمىز ھېلىھەم شۇنىڭ ئىستەكلىرى بىلەن زەرەتلىنىشتىن خالىي بولالىغىنى يوق. مەسىلەن بىزگە يۇقتۇرۇلغان ئاتالمىش ئىدىيەلەردىن «كونىلىقنى تاشلاپ ئارقىغا قارىماي توختىماي ئىلگىرىلەش»، ئاتالمىش «كونىلارنىڭ ئىزىنى قايتا بېسىپ ئاۋارە بولماسلىق»، «زامانغا لايىقلىشىش»، «زامانىۋىي مەدەنىيەتنىڭ سەھنىسىدىن بىر كىشلىك ئورنى بار مىللەتكە ئايلىنىش» (باشقا مەدەنىيەتلەرنىڭ تاسمىسىغا باغلىنىپ بېقىنىپ ياشاش)، «باشقىلارنىڭ كۆزىگە ئىسسق كۆرىنىدىغان تەرىزدىكى مىللەت بولۇش»، ئۇلارنىڭ ئىستىكىگە، رايىغا باقىدىغان مۇسۇلمانلاردىن بولۇش، نۆۋىتى كەلسە ئاتالمىش «ئازاتلىق» ئۈچۈن دىننى بىر چەتكە قايرىپ قويۇش قاتارلىق سەپسەتىلەر قاينىمى بىزنى ئىچىگە سۆرەپ تۇرۇپتۇ. بۇ سەپسەتىلەر ئىلمىي سالاھىيەتتىن، ساغلام بىلىم قۇرۇلمىدىن، سۈزۈك روھىيەتتىن نېسىۋە ئالمىغان، ئەكسىچە ئالدىمىزغا ياساپ چىقىرىلغان ماڭقۇرت يازارمەنلەرنىڭ قولىدا ئۇستىلىق بىلەن يېزىلماقتا. مانا بۇلار بىزدە ئۆزىمىزگە ۋەكىللىك قىلىدىغان ھەر تەرەپلىمە مۇكەممەللەشكەن ساغلام بىر ئىدىيە خەرىتىسىنىڭ بولمىغانلىقىنىڭ كەلتۈرۈپ چىقارغان ئاقىۋەتلىرى. ئېنىقىنى ئېيتقاندا، بىزنى «بىز» قىلىپ قۇرۇپ چىققان ھەقىقەتلىرىمىزنى ۋە قۇرۇپ چىقىدىغان دەستۇرلىرىمىزنى يوقىتىپ قويغانلىقىمىزنىڭ، كىملىكىمىزنى تولۇق شەكىللەندۈرۈپ بولالمىغانلىقىمىزنىڭ، مەدەنىي مىراسلىرىمىز، دىنىي ئەنئەنىلىرىمىزنى ساپلاشتۇرالمىغانلىقىمىزنىڭ، يېغىپ ئېيتقاندا، بىزنى ئۇيغۇر قىلىپ ياراتقان، ئۇيغۇرلۇق شەخسىيىتىمىزنى، بىزگە ئاتا قىلىنغان زېمىننىڭ قۇرغۇچى، ئاۋات قىلغۇچى ۋە ئادالەت بىلەن ئىدارە قىلغۇچى ئىلاھىي ئورۇن باسارلىق مەسئۇلىيىتىنى قولىمىزغا تۇتقۇزغان جانابى ئاللاھنىڭ بىزگە بەخش ئەتكەن قۇرئان ۋە سۈننەتنى مىزان قىلغان ئىلاھىي يولىمىزدىن، دەۋايىمىزدىن ئاداشقانلىقىمىزنىڭ ئاقىۋىتى. بۇ خىل ئىچكى يىمىرىلىشلار چوقۇمكى، بىزنى ئىچ - تېشىمىزدىن قورشاپ تېزگىنىگە ئالماقچى، ئالغاندىمۇ ھېچقاچان قويۇپ بەرمەسلىكى، رەزىل نىيەتلىرىنىڭ قۇربانى قىلماقچى بولغانلار ئۈچۈن ھەر ۋاقىت پۇرسەت يارىتىپ بېرىدىغانلىقىدا شەك يوق.\n\n## [تىل، تەپەككۇر ۋە مىللىي بىرلىك]\nبۈگۈن تىل ساپايىمىز پاراڭ قىلىش سەۋىيەسىگە چۈشۈپ قالغان، ھەتتا ئوخشاش تىلدا پاراڭلىشىپ تۇرۇپ چۈشىنىشمەسلىكتىن زىدىيەتلىشىپ قالىدىغان ھالغا چۈشۈپ قالغان بولساق، پىكىر تىلىمىز گاچىلاشقان، تەپەككۇرىمىز مەنتىقىلىشىشتىن كۆرە ماشىنىشىلىپ كېتىۋاتقان، ئەقلىي ساپايىمىز تېيىزلىق پاتقىقىدىن چىقالماي تولغىنىۋاتقان بولسا، شۇنىڭدەك، مەيدانلىرىمىز ئاتاقتا بار قاپاق موللىلارنىڭ، مىللەتنىڭ مەدەنىيەت تارىخىنى 70 يىلدىن ئاشۇرماي تەتقىق قىلىدىغان شالغۇت زىيالىيلارنىڭ قولىغا چۈشۈپ قالغان بولسا، مىللىي مائارىپىمىز سىستېمىلىق تەربىيە كۆرمىگەن مائارىپچىلارنىڭ رەھبەرلىكىگە تايىنىپ قالغان بولسا، مىللىيلىك، ئۇيغۇرلۇق، مۇسۇلمانلىق قاتارلىق سالاھىيەتلىرىمىزنىڭ شەكىللىنىشى نائەھلى دىپلوملۇق قارا ساۋاتلارنىڭ، شالغۇت مائارىپنىڭ مەھسۇلاتلىرىنىڭ قولىغا چۈشۈپ قالغان، ئۇلارنىڭ ئىزىپ چۈشەنچە بېرىشىگە قاراشلىق بولۇپ قالغان بولسا، ئېنىقكى بىز ئۆمۈچۈك تورى ھالىغا كەلگەن غايەت زور كىرىزىسلار ۋادىسىغا قاپىسىلىپ قىلىش ھادىسىسىگە دۇچ كېلىپ بولدۇق. تورلاشقان بۇ كىرىزىسلاردىن بۆسۈپ چىقماي تۇرۇپ، ئۇنىڭ باغلاقلىرىدىن يېشىنمەي تۇرۇپ بىز كۈتىۋاتقان ئىدىيە قۇرۇلمىسىنى بەرپا قىلىش پەقەتلا چۈش خالاس! شەرقنىڭ بۈيۈك پەيلاسوپلىرىدىن جامالىددىن ئافغانىي شۇنداق ئېيتىدۇ: «بىر مىللەتنىڭ تىلى بولماي تۇرۇپ بىرلىكى بەرپا بولمايدۇ. تارىخى بولمىغان مىللەتنىڭ تىلى يوقايدۇ. ئەگەر مىللەتتە يۇرت ماكانلارنى مۇھاپىزەت قىلىدىغان، مىللەتنىڭ شانلىق تارىخىي ئىزلىرىنى يېڭىدىن قۇرۇپ چىقىدىغان ئاۋانگارتلىرى بولمايدىكەن، مۇھەققەقكى، ئۇ مىللەتنىڭ تارىخىمۇ يوقايدۇ».\n\nكۆرۈنۈپ تۇرۇپتۇكى بىز مەۋجۇتلۇقىمىزنى ساقلايمىز دەيدىكەنمىز، پاراڭلىشىشنى غايە قىلغان، گىرامماتىكا ۋە لېكسىكا قىسمىدىن ھالقىمايدىغان «ئانا تىل» سەۋدالىقىغا قامىلىپ قالماسلىقىمىز كېرەك. بىزنىڭ بىرلىكىمىزنى قۇرۇپ چىقىدىغان «پىكىر تىلى»غا موھتاجمىز. ئېتىقادىمىزنى، مەدەنىيىتىمىزنى چوڭقۇرلاپ چۈشىنەلەيدىغان پىكىر تىلىنى شەكىللەندۈرۈپ چىقىشقا ئېھتىياجلىقمىز. ئوخشىمىغان پىكىرلەرگە چۈشۈپ قالغاندا بىر - بىرىمىزنى قارىلاشقا ئەسقاتىدىغان تىل بىزگە كېرەك ئەمەس. بىزگە ئەقلىي تىل كېرەك، دىيالوگ تىلى، لوگىكا تىلى كېرەك. شۇندىلا بۇ بىرلىكنى قۇرۇش يولى راۋانلىشىدۇ. ساغلام ئىدىيەمۇ بارلىققا كېلىدۇ. بىز بۇنى ئىشقا ئاشۇرىمىز دەيدىكەنمىز، ھەرقاچان بۇنىڭ سالاھىيەتلىك ئادەملىرىگە ھاجىتىمىز چۈشىدۇ. ئەگەر ئارىمىزدا سالاھىيەتلىكلەر بولسا قوللاشنى بىلىشىمىز، ئۇلارنىڭ يولىنى ئېچىشنى بىلىشىمىز كېرەك بولىدۇ. ھەتتا بىز شۇنداقلارنىڭ يېتىشىپ چىقىشى ئۈچۈن قولىمىزدىن كەلگىنىنى قېلىشقا مەجبۇرمىز. ئەجدادنىڭ «ھەقىقەت ئاچچىق، مېۋىسى تاتلىق» دېگەن ھېكمەتلىك سۆزىنىڭ تېگىگە يېتىدىغان بولساق، شۇنى ئاڭقىرىپ يېتىشىمىز كېرەك! ئەگەر بىز كېلەچىكىمىزنى ئويلىساق، كۆزىمىزنىڭ يورۇقىدا ئىككىنچى بىر ئەۋلادنىڭ دەۋرى كېلىشتىن بۇرۇن چوقۇم بىزنى بىر تۇتقۇ ئەتراپىغا يىغالايدىغان سىستېمىلىق بىر ئەندىزە، ساغلام ئىدىيە خەرىتىسى قۇرۇپ چىقىشىمىز زۆرۈر. ئۇنداق قىلالماي كېتىپ قالىدىكەنمىز، تەغدىرىمىزنىڭ پەقەتلا سىياسەتچىلەرنىڭ قۇربانلىقى بولۇش قىسمىتىدىن قۇتۇلالىشى، شاخمات تاختىسىدا پېشكا بولۇش ھالىتىدىن ھالقىپ چىقىپ كېتەلىشى مۇمكىن بولمايدۇ. ئەقىل بايلىقىمىز بولماي، جان سانىمىزنىڭ كۆپىيىشى بىزنى ھېچقاچان ئالغا باستۇرمايدۇ. شۇنداقلا ئارىمىزدا مىللەتنىڭ ماددىي ۋە مەنىۋى بايلىقلىرىنى قېزىپ چىقىدىغان، ئۇلارنىڭ ئۇنتۇلغان خاتىرىسىنى ئەسلىگە كەلتۈرۈش، ئۇلارغا ئەسلىنى تونۇتۇش يولىدا بارلىقىنى ئاتايدىغان ئاۋانگارتلار مەيدانغا كېلىشى كېرەك. مۇتەخەسسىسلىك، مۇتەپەككۇرلۇق سالاھىيىتىنى قولغا كەلتۈرگەن ئاۋانگارتلار، ئالىملىق، ئارىفلىق ماقامىغا يۈكسەلگەن يولباشچى سەركىلەر مەيدانغا كەلمەيدىكەن، ئۇلارنىڭ يولى ئېچىلمايدىكەن سىياسىي مۇنقەرزلىكتىن قۇتۇلۇش ئۇياقتا تۇرسۇن، نەسلىمىزنىڭ قۇرۇپ تۈگىشى پەقەتلا ۋاقىت مەسىلىسى بولۇپ قالىدۇ. بۇنىڭ بىلەن بىرگە، ئۆزىمىزگىلا ئەمەس، ئىنسانىيەتكىمۇ ھەسسىسى يەتكەن شانلىق مەدەنىيىتىمىزنىڭ ئىزىمۇ ئۆچۈپ تۈگىشى، پەقەتلا تارىخىي كىتابلاردا زىكرى قىلىنىشتىن ئارتۇق قىممىتى يوق بىر نەرسىگە ئايلىنىپ قىلىشى تۇرغانلا گەپ.\n\nيازار: بۇرھان مۇھەممەد\n2019- 07-18"}
{"title": "تارىختىن ئۆچۈرۈلۈش خەۋپى", "author": "بۇرھان مۇھەممەد (Burhan Muhammed)", "date": "2019", "tags": ["مەدەنىيەت قەتلىئامى", "تارىخ", "مەسچىت", "قوش ئۆلچەم", "دىنسىزلىق", "غەرب ۋە شەرق"], "content": "# تارىختىن ئۆچۈرۈلۈش خەۋپى\n\n**ئاپتورى:** بۇرھان مۇھەممەد\n\n## [تارىخنى ئۆچۈرۈش ئوپىراتسىيەسى]\nئوچۇقلاش ئېغىر كەلگەندە، جاۋابىدىن بىئاراملىق تۇيۇلغاندا تاساددىپىيلىققا دۆڭگەش بىلەن ئىشنىڭ ئارقىسىدىكى غەرەزلەرنى يۇشۇرۇشقا تىرىشىشلارنى ئوتتۇرىغا چىقىرىش، ئىشنىڭ تاشقى كۆرۈنىشىنىلا ئەمەس، ماھىيىتىگىمۇ كۆز تاشلاش پىكىر ئادەملىرىنىڭ ئورتاق خاسلىقلىرىدىن بىرى.\n\nئېيتىلغىنىدەك، قەدىمىي مۇقەددەس جايلارنى يوق قىلىۋېتىش تارىخنى يوق قىلىش ئوپىراتسىيەسىدۇر. قەدىمىي يادىكارلىقلار، بولۇپمۇ ئىبادەت مەركەزلىرىنى يوقىتىش ئارقىسىدا دىنغا بولغان ئەسەبىي ئۆچمەنلىك ۋە سىياسىي مەقسەت يۇشۇرۇنغانلىقى بۈگۈنكى رېئاللىقتا ئىشەنمەسلىككە يول قالمىغۇدەك دەرىجىدە تەكرار ۋە تەكرار كۆز ئالدىمىزدا يۈز بېرىۋاتىدۇ. لېكىن كۆزلەر ھېلىھەم كۆرمەسلىككە تىرىشىلماقتا.\n\n## [غەرب ۋە شەرق: قوش ئۆلچەم]\nغەربتە ھاكىمىيەت سىستېمىسىدىكى دىنسىز ۋە سېكولار كۈچلەرنىڭ ئۆز جۇغراپىيەسىدە ئەسىرلەر بويى يىلتىز تارتىپ كەلگەن دىنىنىڭ «مۇقەددەس» بىلىنىدىغان جايلىرىنى خاراب قىلىش ۋە بۇنى «تاساددىپىيلىق» دېگەن نام بىلەن يىغىشتۈرۇشقا ئۇرۇنۇش يۈز بېرىۋاتقانلىقى، بۇنداق بىر رەزىللىكلەرنىڭ مۇسۇلمانلار جەمئىيىتىگە تۇشۇلۇشىنىڭ ئالدىنى ئېلىش كېرەكلىكى تەھلىل قىلىنىۋاتىدۇ. مېدىيا نېمىنى دېسە شۇنى راست دەيدىغان ئاددىي تاماشىبىن ئېڭىمىز بۇنى يىراق سانىشى مۇمكىن. لېكىن بىز شەرقتىكى مەدەنىيىتىمىزنىڭ، دىنىي مىراسلىرىمىزنىڭ نەمۇنىسى بولغان قەدىمىي مەسچىت ۋە جامەلىرىمىزنىڭ بۇزغۇنچىلىققا ئۇچرىشى ئارقىسىدا زېمىنلىرىمىزنى يۇتىۋىلىش غەرزى بىلەن تەڭ كوممۇنىزم دىنسزلىق ئىدېئولوگىيەسىنىڭ تايانچ ئىكەنلىكىدە شەك قىلمايمىز.\n\nنەتىجە جەھەتتىن غەرب ۋە شەرقتىكى قەدىمىي جايلارغا بۇزغۇنچىلىق قىلمىشى ئارقىسىدا ماتېرىيالىزملىقتىن ئىبارەت ئۇل ئىدىيە مەركەز ئىكەنلىكىنى كۆرۈپ يېتىش مۇمكىن. ئەجەبلىنەرلىك يېرى غەرپتىكى پەردە ئارقىسى بولۇش ئېھتىماللىقى كۈچلۈك ئىشلار «تاساددىپىيلىق» بىلەن يېپىپ قويۇلغان بولسا، شەرقتىكى بۇزغۇنچىلىقلار ئىس-تۈتەكسىز تۇيدۇرۇلماي داۋاملاشتۇرۇلماقتا. نېمە ئۈچۈن؟\n\n## [سۇئال]\nبەلكىم تۆۋەندىكى «نېمە ئۈچۈن ئۇيغۇرلارنىڭ 600 يىللىق جامەلىرىغا دىققەت قىلىنمايدۇ، چېركاۋ مەسىلىسى بۇنچە غۇلغۇلا قىلىنىپ كەتتى» دېگەن مەزمۇندىكى سوئاللارنى تاشلاپ تۇرۇپ ئوتتۇرىغا قويۇلغان بەزى تەھلىللەر بىزگە بۇ تېمىغا دائىر بەزى ئىشارەتلەرنى بېرىشى مۇمكىن:\n\nيازار: بۇرھان مۇھەممەد"}
{"title": "تىمىسىقلايدىغان تەشكىلاتچىلىق ۋە پەرۋازغا نىيەتلەنگەن تەشكىلاتچىلىق ئارىسىدا", "author": "بۇرھان مۇھەممەد (Burhan Muhammed)", "date": "2022-09-17", "tags": ["تەشكىلاتچىلىق", "ئاكتىۋىستلار", "سىياسەت", "شەرقىي تۈركىستان دەۋاسى", "ئىسلاھات", "مۇنازىرە"], "content": "# تىمىسىقلايدىغان تەشكىلاتچىلىق ۋە پەرۋازغا نىيەتلەنگەن تەشكىلاتچىلىق ئارىسىدا\n\nمۇشۇنداق پەيتتە ئېچىلمىغان ساندۇق قاچان ئېچىلىدۇ؟ قارىساق، ئاكتىۋىستلارنىڭ قىلالايدىغان ئىمكانىيىتىنىڭ چېكى سىياسەتمەنلەرنىڭ يىللاردىن «ئاڭلىتىپ - ئاڭلىتىپ بولالمايۋاتقان»لىرىنى ئاڭلىتىشقا، دىققەت قوزغاشقا يېتىپ يەنە قانداق خىزمەت بار، دەيدىغان يېرىگە كېلىپ قالدى. جەڭگىۋار ئاكتىۋىستلار سىياسىي تەشكىلاتلارنىڭ ئېلىپ بېرىشقا تېگىشلىكلىرىنىڭ بىر پارچىسىنى سىياسىي تەشكىلاتلارسىزمۇ «ئاڭلاتقىلى»، «ياڭراتقىلى»، «كۈن تەرتىپ»نى كەلتۈرگىلى بولىدىغانلىقىنى تەجرىبە قىلىپ ھېرىپ قالغۇدەك ھالغا، سىياسەتمەنلەرنىڭ بۇزۇشقا جۈرئەت قىلالمىغان سىزىقلىرىغا پىسەنت قىلماستىن ئۆتۈپ كېتىشكە بولىدىغانلىقىنى كۆرسىتىپ بېرىدىغان ھالەتكە بېرىپمۇ ئۈلگۈردى. شۇنداق تۇرۇپ ئۇلاردىكى ئېنېرگىيەلەر خورىغىنى، ئۇلار بىلەن بىر سەپتە تۇرۇۋاتقان خەلقنىڭمۇ جۇشقۇنلۇقى تۆۋەنلىگىنى يوق، ئەكسىچە يەنە قانداق خىزمەتلەرنى قىلالىشىمىز مۇمكىن، دېگەن قىزغىنلىق، ھەرىكەتچانلىق داۋاملىشىپ تۇرۇپتۇ. ئەمما تەشكىلاتلارچۇ؟ ئۇلارنىڭ ئەھۋالىغا قارىساق كۆنۈككەن مىزاج ۋە ئادەتلىرىدە كۆپ ئۆزگىرىش يوق. ئەجەبا ئىشلارغا ئاكتىۋىستلارغا سەپ سېلىشقان تەرىقىدە پوزىتسىيە تۇتۇپ ئىش قىلىشتەك پۈچەكلىكنى چۆرۈپ تاشلاش ۋاقتى كەلمىدىمۇ؟ قۇسۇق كەلتۈرگۈدەك بەزلىشىپ كەتكەن ئاتالمىش «دەۋا ئاڭلىتىش» پىروپاگاندالىرىنى چۈمبەل قىلىپ ئارتىۋېلىشنى بەس قىلىپ بىر مىللەت، بىر خەلقنىڭ ئاۋازىنى، ئىلتىجاسىنى، ئاھۇ - زارىنى كۆتۈرۈۋاتقانلىق شوئۇرىنى نامايان قىلىشنىڭ، كوللېكتىپ ياكى «بىرلەشمە» شەكلىدە بولسىمۇ يۈرەكلىك ھالدا دۆلەت ئەربابلىرىنىڭ ئىشىكىنى قېقىشنىڭ ۋاقتى كەلمىدىمۇ؟ مۇشۇنداق پەيتىدە كەلمىسە يەنە قانداق پەيتىنى ساقلىماقچى، قانداق سىياسىي ئاتموسفېرانىڭ شەكىللىنىشىنى كۈتمەكچى؟\n\nغۇلجا ۋە ئۈرۈمچى قىرغىنچىلىقلىرىنىڭ ئىستاتىستىكىلىرى چىقىشقا ئۈلگۈرمەي تۇرۇپ قېرىنداشلىرىغا ئىگە چىققان قەشقەر ۋە خوتەنگىچە بولغان خەلقنىمۇ پالاكەت باسقانلىقى، شىمالدىكى قېرىنداشلىرىغا ياردەم ئىمكانىيىتى سۇنۇشىغىمۇ چىدىيالمايۋاتقان تاجاۋۇزچىلارنىڭ رەزىللىكتە چېگراسىزلىشىپ ئۇلارغىمۇ قىرغىن سىياسىتىنى باشلاۋاتقانلىقى مەلۇم بولماقتا.\n\nئېتىراپ قىلايلى ياكى قىلمايلى بىزنىڭ بوشاڭلىقىمىز ۋە سىياسىي ساپايىمىزنىڭ بەدەۋىيلىشىشى ئاقىۋىتىدە قولىدىن كېلىدىغان ئەڭ ئاخىرقى ئىمكانىيەت، ئالىدىغان ئەڭ ئاخىرقى نەپەسلىرىنى «قۇتقۇزۇۋېلىڭلار!»، دېگەن سەكرات نىدالىرى بىزگە قەدەر يېتىپ كەلدى. شۇنداقكەن، سىياسىي كاللىلار نامايىشنى ئاكتىۋىستلارغا تاشلاپ بېرىپ ئۇلارنىڭ تاقاق يولىنى ئېچىشقا يارايدىغان خىزمەتلەرگە كۆڭۈل بۆلۈپ، ئەمما نۆۋەتتىكى تۈپكى نىشاننى بىر ئۈستەلدە ياكى ئۆز ئۈستەللىرىدە تېز سۈرئەتلىك تەشكىللىنىپ خەلقئارادا تۇتامى بار ئورگانلارنى زۇۋان سۈرمىگۈچە ئاۋارە قىلىشنى توختاتماسلىق، دۆلەت ئاپپاراتلىرىنىڭ ئەتەي يېپىۋېلىۋاتقان قۇلاقلىرىغا داڭ چېلىپمۇ بولسا ئېچىشقا ئۇرۇنۇش، باركى مۇناسىۋەت زەنجىرلىرىنى ئىشقا سېلىپ ئۇلارنى ئىزدەش ۋاقتى كەلمىدىمۇ؟ خاھ دەۋا شەكلىدە، خاھ ئەرز شەكلىدە، خاھ «قۇتقۇزۇۋېلىش» چاقىرىقى شەكلىدە قەدەم ئېلىشقا قوڭ كۆتۈرىدىغان، نەچچە ئون يىللىق پالاقشىپ «دەۋا» نامىدا ئېرىشكەن بۈگۈنكى نەتىجىلىرىمىزدىن جىلە بولۇپمۇ بولسا توسۇقلار قارىتا جاننى ئالقانغا ئېلىپ يول ئېلىش ۋاقتى كەلمىدىمۇ؟ سىياسىي ئىستىقلال ئۈچۈن جان ۋە مال پىدالىقىنى، بارلىقىمىزنى ئاتاپ يولغا چىققانلىق ئىددىئايىمىزنى مۇشۇنداق پەيتتە سىنىماي لۆم - لۆم كۆرپە ئۈستىدە ئەزرائىل كۆرۈنگەندە سىنىماقچىمۇ؟ جان تىكىپ كۈرەش قىلىدىغان ۋاقىتتا ئىشلەتمىگەن لائىلاھە ئىللەللاھنىڭ تەقەززاسىنى بۈگۈنكىدەك پىچاق سۆڭەككە تاقاشقاندا ئىشلەتمەي، پىرئەۋننىڭ غەرق بولغان ۋاقتىدىكى ئۇسۇل بويىچە ئىشلەتمەكچىمۇ؟ ئەزرائىلنىڭ «ئەمدىما»، دەيدىغانلىقىنى بىلمەس قىياپەتكە كىرىۋالماقچىمۇ؟ بىر خەلقنى، بىر ئۇلۇسنى ئىدارە قىلىپ مېڭىۋاتقان دۆلەت ئاپپاراتلىرىدىن، كۈچلۈكلۈكى سايىسىدە دۆلەتلەرنى زۇۋانغا كەلتۈرەلەيدىغان ھاكىمىيەتلەرنىڭ سادا چىقىرىشىنى ئۈمىد قىلىپ داد ئېيتىش، پىروتوكول ۋە تۈزۈت - پۈزۈتلەردىن ھالقىپ ئۆتۈپ جىددىيلىكنى ھېس قىلدۇرىدىغان، قۇتقۇزۇۋېلىش ياردىمى ئۈچۈنمۇ بولسا ئىرقىي قىرغىنچىلىق مەسىلىسىگە ئارىلاشتۇرۇش پوزىتسىيەسىدە ھەرىكەت قىلىش ۋاقتى بۈگۈن بولمىسا يەنە قاچان؟ ئەي سىياسەتمەنلەر، زادى قاچان؟\n\nۋەزىيەت توققۇز ئايلىق ھامىلە ئايالنىڭ يالىڭاچ قورسىقىنى كامېراغا ئېلىپ ياردەم سورايدىغان دەرىجىدە ئېغىر بولۇۋاتقان، ئۆزىنى بىنادىن ئېتىپمۇ بولسا زۇلۇمغا نارازىلىق ئىزناسىنى قالدۇرۇپ ئۆلۈشنى ئاچ قېلىپ خار ئۆلۈشتىن ئەلا بىلىدىغان غۇرۇرلۇقلار كۆپىيىۋاتقان، نارىسىدە بالىلار ئۆلۈمگە ئىتتىرىلىۋاتقان بىر ۋەزىيەتتە تۇرۇپ يەنە شۇ مۇخبىرسىز نامايىش، ئۇيغۇردىن باشقىغا خىتاب قىلمايدىغان شەخسىي مېدىياغا يارايدىغان خەۋەرگە تۇشلۇق پائالىيەتلەر بىلەن ھەپىلىشىپ ئولتۇرۇشلارنى، خەلقنى ئارقا سېلىپ يەرلىك ئامانلىق خادىملار بىلەن تارتىشىپ كۈن ئۆتكۈزۈشنى «ئىش» دەپ ئولتۇرۇش تەشكىلات ئاتىقى كىيگەنلەرگە يارىشىۋاتامدۇ؟ تەشكىلات كۈچى يوق ئەھۋالدا يۈز بەرسە، شۇنداق دىشۋارچىلىقلار، توسۇلۇشلار بولسا توغرا كېلىدىغان ئىشلاردا مەيداننى ئاكتىۋىست قەھرىمانلارغا، جەڭگىۋار خەلققە، ئاكتىپ تەشكىللەنگەن توپلار تاشلاپ بېرىپ مەسىلىنىڭ يېشىمى ئۈچۈن قىسقا يول ئىزدەش كېرەك ئەمەسمۇ؟ تەشكىلات ۋە ھۆكۈمەت قۇرۇملىرىنىڭ ۋەزنىدە خىتاب قىلىش، مۇناسىۋەت زەنجىرلىرىنى يىغىپ بۇندىن بۇرۇن ئېچىلمىسىمۇ، نۆۋەتتىكى جىددىيلىكتە ئېچىشقا باھانە تېپىلغان پەيتتە ئۇرۇنۇپ كۆرۈش كېرەك ئەمەسمۇ؟ پائالىيەتچىلەر نېمە قىلىشىنى، تەشكىلاتچىلار نېمە قىلىشىنى بىلمەيدىغان، زېرىكىپ تويمايدىغان داشقازان سىياسەتنىڭ تۈگەل ئوتىنى ئۇلغايتىش خەلقنىڭ جەڭگىۋارلىقىغا سېلىنىۋاتقان ئېمىزەكلەرنى كۆپەيتىشتىن نېمە پەرقى ئەجەبا؟! كېتىۋاتقان يۆنىلىش ئەجەبا ئىشىك قېقىشقا ۋىۋىسكىسىنىڭ سالاھىيىتى توشىدىغانلارغا يارىشىۋاتامدۇ؟ ھالبۇكى نە سىياسىي ئەقىل، نە ۋىجدانىي قەلب بۇ لايغەزەللىكلەرنى ئاقلاشقا ھېچبىر باھانە، سەۋەب تاپالمايۋاتىدۇ.\n\nئەقەللى زاكون: يىغلىمىغان بوۋاققا ئەمچەك سېلىنمايدۇ. مەقسەتنى ئۇزاق يولدىن، ئايغا، يىلغا سوزۇلىدىغان مۈشكۈلاتسىز يولدىن، تىكىپ سۆكۈش ئۇسۇلى بىلەن ئىش قىلىشنىڭ، نەچچە ئون يىلغا ئاتاپ توقۇپ قويۇلغان «ئسىتراتېگىيە»لەرنىڭ مۇشاۋۇرلىرى سىزىپ قويغان كېچىكتە ئىش ئېلپ مېڭىشنىڭ ئاقىۋىتىنى كۆرۈۋاتىمىز، چىدىغۇسىز بەدىلىنى بۈگۈن ھەسسىلەپ تۆلىمەكتىمىز. چىغىريول ئىزدەش ۋاقتى ئۆتۈپ تاشتى. ئىنسانلىق پارچىلىنىۋاتقاندا، زۇلۇمغا قويغىلى ئىسىم يېتىشمەي، تىل كارخانىسى كېكەچلەيدىغان ھالغا كېلىپ قالغاندا، دەپسەندىچىلىك ۋە ياۋۇزلۇقنىڭ بەتبەشىرە يۈزى قورقۇنۇچلۇق ھالدا كۆرۈنۈۋاتقاندا يالغۇز ئۇيقۇسى بۇزۇلغانلارنىڭ يالغۇز بىزلا بولماسلىقىمىز كېرەكلىكى، ئۆزىنى ئىنسان دەپ مەيدىسىگە مۇشتلىغان يەرشارىنىڭ ئادەم سۈرەتلىك جانلىقلىرىنىڭ بەرىنىڭ ئۇيقۇسى تەڭ قېچىشى كېرەكلىكىنى سىياسىي ئەقىل بۈگۈن چۈشىنىپ يەتمىسە يەنە قاچان چۈشىنىپ يېتىدۇ؟ بۇنىڭ ئۈچۈن ھەرىكەت قىلىش، ئىنساندەك زۇۋانى چىققانلار بىلەن چىقمىغانلارنى خەلق بىلەن ئورتاقلىشىپ تۇرۇپ تارىخقا پۈتۈش پەيتى كېلىپ قالمىدىمۇ؟ بۇنچىلىكمۇ ئىشقا ھىممەت بولمىسا، تارىخنى قېنى بىلەن، جېنى بىلەن يېزىۋاتقان ۋەتەندىكى قەھرىمان خەلققە، نەقمەيدان كامېرا ئالدىدا ئۆزىگە كېلىۋاتقان زۇلۇمنى، قىرغىننىڭ دەھشىتىنى ئاڭلىتىۋاتقان مىللەتە، ئاشۇ نارىسىدە مەسۇم قىز - ئوغۇللارغا، زۇلۇم ئۈستىدە دۇنياغا كېلىپ ئئاچ قويۇلۇپ، زەھەرلىنىپ ئۆلۈپ كېتىۋاتقان تاتلىق ئوماق بۇۋاقلارغا قانداق يۈز كەلگىلى بولىدۇ؟ شۇنداقلا خەلقىنىڭ ئىنسانىيەتە ئۆرنەك بولغىدەك جان چىقىش ئالدىدىكى مۇسۇلمانلىق پەزىلىتىنى نامايان قىلىشىنى، ئۆز مىللىتىگە، خەلقىگە ئىگە چىقىش تىرىشچانلىقلىرىنىڭ يەنە شۇ ئاچلىق قىرغىنچىلىقىغا دۇچار قىلىنىشقا ئۇچراشتەك دەھشەتلىك ئەمما قەھرىمانلارچە باشتىن كەچۈرۈۋاتقان تارىخىغا قانداق يۈز كەلگىلى بولىدۇ؟\n\nكېلىش ئالدىدا تۇرۇۋاتقان قەھرىتان قىشتا كۆرىدىغانلىرىمىز تېخى ئالدىمىزدا. تارىخ قەھرىمانلارنىلا ئەمەس، لەنەتكە لايىقلارنىمۇ خاتىرىلەيدۇ. شۇنى ئەسلىتىش ھاجەتكى، زۇۋىلىسىنى كىچىك ئويلاپ قەدەم ئالىدىغانلار قوڭغۇزدەك تىمسىقلاشنىمۇ پەرۋاز چاغلايدۇ. زۇۋىلىسىنىڭ قايسى ئەجداد ۋە قايسى شانلىق مىللەتتىن كەلگەنلىكىنى بىلگەنلەرلا مېڭىۋاتقان يولىنىڭ ۋەزنىنى بىلىدۇ ۋە شۇڭقار مىسالى پەرۋاز قىلىش، كۆكنىڭ ئەركىسى بولۇشنىڭ تەبىئىي ھەققى ئىكەنلىكىنى تونۇپ يېتىدۇ ۋە بەدىلى نېمە بولۇشىدىن قەتئىينەزەر بوغۇلغان قانىتىنىڭ كىشەنلىرىنى پاچاقلاپ ھۆرلۈك ئۈچۈن كۈرەش قىلىدۇ. ئەستە بولغايكى، كۈتۈلۈۋاتقىنى بۈركۈتچە چەبدەسلىك، شۇڭقارچە پەرۋازدۇر. قوڭغۇزچە تىمسىقلاش، تاشپاقىچە ئېغىناش ئەمەس. ھارامتاماقلىق تېخىمۇ ئەمەس.\n\n---\n\n## [تېمىغا چۈشكەن ئىنكاسلار ۋە جاۋابلار]\n\n### ئويغاقلار دۇنياسىدا − بۇرھان (ئابدۇلئەھەد ئودۇن غا)\nۋەئەلەيكۇم ئەسسالام 《خۇشخۇي يىگىت》 ئابدۇلئەھەد ئودۇن! ئالدى بىلەن يا ئوقۇمۇشلۇق بىرىگە ياراشتۇرغىلى ياكى ئوچۇق - يورۇق جامالىڭىزغا ئۇدۇل كەلتۈرگىلى بولمايدىغان قىرتاق تىلەكلىرىڭىزگە ھەشقاللا! ئېيتقىنىڭىزدەك ياخشىلىققا ۋەسىيلە بولغاي!\n\nگەرچە سىزمۇ مۇشۇ سەھىپىمىزدىكى بىر تۈركۈم تىكىشى يوق تىپلاردەك دەيدىغاننى دەپ - دەپ، كېيىن ئۆزىگە ئۆزى پۇشايمان يەپ قاچىدىغان، قاچقاندىمۇ ئىنكاسىنى يۇيۇۋالىدىغان كۆپ چېكىتلىك تىپلاردىن ئىكەنلىكىڭىزنى بازارغا سالغان بولسىڭىزمۇ، ئاتقان شىلتىڭىڭىزنىڭ قانداق جاۋابقا تېگىشلىكلىكىنى بىلىپ قېلىش ھەققىڭىز بار. ھەققىڭىز ئەخلەتكە راۋان بولماستا قىززىغىدا سوقۇۋەتكەيسىز. ئەمسە قۇلىقىڭىزنى دىڭ تۇتۇڭ:\n\n1. قارىغاندا يازمىنى ھاپىلا - شاپىلالا قىزىق سۇيۇقئاش ئىچكەن پەدىسىدە ئوقۇپ، چىققان تەرنى سەھىپىگە چاچرىتىشقا كىرگەندەك تۇرىسىز. سىز بۇ يازمىنى مەسىلىنىڭ جىددىيىتىگە جىددىي قارىغۇچى سۈپىتىدە يېزىلغانلىقىنى پەرق قىلغىنىڭىزدا، يازمىدىن بۈگۈنكى سىياسىي كىرىزىسنىڭ سىز تەسۋىرلەۋاتقاندەك «تەشكىلات ياكى پائالىيەتلەر بولسۇن ئۆزى بىلەن پەدىگە» يول تېپىۋاتقان كۆرۈنۈشنى بېرىۋەرسە بولمايدىغانلىقىنى نەزەردە تۇتۇپ يېزىلغانلىقىنى پەرق قىلغان بولاتتىڭىز. ئەگەر سىز پەرق قىلىپ تۇرۇپ دەۋاتقان بولسىڭىز بۇ سىزنىڭ يىللاردىن تەكرار ۋە تەكرار خەلقنىڭ كۆزىگە سوقۇلۇۋاتقان ئاتالمىش ئۆزى بىلەن پەدىنىڭ قانداقلىقىنى بىلىپ تۇرۇپ خۇپسەن بولۇۋالغانلىقىڭىزنى كۆرسىتىدۇ. يازمىنى بىرىلىرى ئۈچۈن قىزىرىپ، بىرىلىرى ئۈچۈن ئاقىرىدىغانلارنىڭ زېھنىيىتىدە ئەمەس، خالىس خادىم سۈپەتتە ئەستايىدىل ئوقۇپ چىقىشىڭىزنى، يۈزەكىچە گۈدەك گەپلەرگە زورۇقۇشتا تەمكىن بولۇشىڭىزنى تەۋسىيە قىلىمەن.\n\n2. ھەل قىلىش چارىلىرى ئوتتۇرىغا قويۇلدى ۋە قويۇلۇۋاتىدۇ. يازمىنى ھەل بولمايۋاتقان ئىشنىڭ ھەل قىلىنىشى ھەققىدىكى مۇراجىئەت ۋە تاپا - تەنە خېتى چاغلاپ قالغان بولسىڭىز راستتىنلا چېكىنىپسىز. دۆشكەلەش دەۋالغىنىڭىزمۇ غەلىتە. بۇمۇ ھېلىقى سىزنىڭ دەرنەكنىڭ ئايغاقچىلىقىنى قىلىدىغان ئۇششۇق بالىلانىڭ چاپانچىلىق قىلغىلى كىرىپ كىيدۈرىدىغان قالپاقلىرىدىن پەرقى يوق گۇپپاڭچىلىق ئىبارىلىرىدىن ئىكەن. يازمىدا نېمە دېيىلگەنلىكىنى، نېمە قىلىش كېرەكلىكى ھەققىدە ئاقىلغا ئىشارەت تەرزىدىكى بايانلارنى نەزەردىن ساقىت قىلىپ تۇرۇپ «قىلىدىغان ئىشىمىزنى دەپ بەر» دەپ چۈشسىڭىز دەيدىغان چىرايلىق گەپ: سىياسەت تېمىلىرىغا، سىياسىي ئوبزورلارغا ئاقساقاللىق قىلماي بېرىپ چېيىڭىزنى توشۇڭ، بولىدۇ. شەرقىي تۈركىستان مەسىلىسىدە، بولۇپمۇ سىياسىي كىرىزىسلىرىدا سىياسەت سېپىدىكىلەرنىڭ ئىشارەتتىن بېشارەت ئالالايدىغان بەسىيرەت، فەھم - پاراسەت ئورنىغا، جۇۋالدۇرۇز تىق، ئاندىن ۋاي جان دەي دەيدىغان تىپلارنىڭ ئىش بېشىغا چىقىپ قېلىشىدىن ئۆتە بەختسىزلىك بولمايدۇ. ھەممە ئۆز ئىشىنى چاغلاپ ۋە جايلاپ قىلىنىشىنى بىلىشى لازىم.\n\n3. مەزكۇر يازما تەشكىلات نامىغا خوپ كېلىدىغانلارغا قارىتىلغان. قانداقتۇر سىز پايپېتەكچىلىكىنى قىلىۋاتقان، ۋىۋىسكىسىنى سوتسىيال دەرنەكتىن ئېلىپ سىياسىي ھەرىكەت قىلغۇچى تۈس بېرىپ ئۆتۈۋاتقان دەرنەكچى توپلارغا قارىتىلغان ئەمەس. ئۇنداقلار ھەققىدە تېخى ئالدىرىماي كېلىمىز. يازمىدا سىز دەۋالغاندەك، سىيىپ، چىچىش ھەققىدە گەپمۇ بولۇنغىنى يوق، ئەمما بولۇنغان كۈنىسى بىرىنچى بولۇپ تەنقىد ئوبيېكتىمىز بۈگۈنكىدەك مىللەت «بىزنى قۇتقۇزۇۋېلىڭلار!» دەۋاتقان چاغدا دەۋا قىلىۋاتقان قوشۇن بىلەن بىر سەپ ۋە بىر ئۈستەلدە بولالمىغاندىن سىرت ۋەتەن - مىللەتنىڭ ھال - ئەھۋالىنى، يەنى نۇھنىڭ كېمىسىىدىكى ھەقىقىي ياپەس زۇررىياتلىرىنىڭ پىغانلىرى بىلەن دەردلەنمەكتە يوق، كەنئان زېھنىيىتى بويىچە پائالىيەت قىلىۋاتقان قوش ماكانلىق تىپلار بولغۇسى. شۇ چاغدا كىرىپ قاخشىسىڭىزمۇ ئۈلگۈرگىدەك تېمىلار بۈگۈننىڭ كىرىزىسى پەسەيگەندە نۆۋىتىنى كۈتۈپ تۇرۇپتۇ. شۇ چاغدا گەپ بولسا قىلاسىز.\n\n4. كىرىزىسمۇ، تەكلىپمۇ، نېمە قىلىشنىڭ ئەۋلا بولىدىغانلىقىمۇ يازمىدا بار. بۇنى سىزنىڭ چۈشىنەلمەي كەتكىنىڭىز ئەتەيلىكتىنمۇ ياكى ساددىلىقتىنمۇ بىلىپ بولمىدى. ئۆز نۆۋىتىدە تەكلىپ-پىكىر دېگەن ئۆز ئەھلىگە ۋە تېگىشلىكلەرگە بېرىلىدىغان نەرسە. ئۆز ئىشىنى قىلىۋاتقانلار قاخشىمايدۇ، بەھرىلەيدۇ ياكى بەھرىلىنىدۇ ۋەياكى يولىنىڭ توغرىلىقىنى قۇۋۋەتلەيدىغان پىكىرلەرنىڭ بولۇۋاتقانلىقىدىن خۇرسەن بولىدۇ. ئەكسىچە تەكلىپ بېرىلىشىدىن بىئارام بولىدىغان، نېمە پوق يېيىشىدىن قەتئىينەزەر بىرىنىڭ كېلىپ ما پوقنى يېمەيدىغان ئىشتى دەپ قېلىشىغا چىدىمايدىغان تىپلار ئەسلىدىنلا نېمە قىلىشنى بىلمەيدىغان، پەقەتلا بىر ئىشلار قىلىنسىلا ئۇنى سىياسىي تۈس بېرىپ تەشۋىق قىلىش بىلەن ئۆز ئۆزىنى تەسەللى قىلىپ ئۆتىدىغان گول تىپلارلار بىئارام بولىدۇ. نامازنى تامغا ئۈسسۈپ ئوقۇغىلى، ھەجنى تۈگمەن ئەتراپىنى تاۋاپ قىلىپ ھاجى بولغىلى بولمايدىغانلىقىنى بىلىپ تۇرۇپ تامغا ئۈسمىسە ئىبادەت قىلغاندەك، تۈگمەننى ئايلانمىسا تاۋاپ قىلغاندەك بولمايدىغان قاتمال زېھىنىيەتلىكلەرگە بېرىلىدىغان تەكلىپ بىرلا، ئۇ بولسىمۇ: مىللەتنىڭ كۆزىدىن يوقال!\nئەگەر سىز «پىكىر - تەكلىپ بېرىلىپ قوبۇل قىلمىغاندا ئاندىن گەپ قىلساڭ بولمىدىمۇ، دېسىڭىز، جاۋاب شۇ: ئۇيغۇرچە دەرنەكچىلىك «كۈلتۈرى»گە خۇش كېلپسىز!\n\n5. سىز ۋە سىزگە ئوخشاش تىپتىكىلەر، بولۇپمۇ ئوقۇمۇشلۇقلار سېپىدىن تىجارەت مەيدانىدا چېنىققان، تىجارەت ئاقمىغاندا ئۆزۈڭلارمۇ كونكرېت ئاڭقىرىپ بولالمايدىغان «ئارىسىغا ئۇلارنىڭ دوستلىرى كۆرۈنۈپ ئىچىدىن ئىسلاھات قىلىش» خام - خىيالىنى سۈرۈپ سىياسەت سېپىگە قىستىلىپ كىرىپ ياشاۋاتقانلاردىكى ئورتاقلىق ھەمىشە ئىسلاھاتنى شىنجاڭچە ئالاھىدىلىككە ئىگە قىلىشقا تۆھپە قوشۇش بولۇۋاتقانلىقى، بولسا كېرەك. بۇنىڭ مەنتىقىسى شۇ: ئاۋۋال ئىسلاھات شوئارى كۆتۈرىسەن، ئارقىدىن ئۇلارچە ئىسلاھاتنى ئەمەلىيلەشتۈرۈش ئۈچۈن جان تىكىپ ئىشلەيسەن. مانا بۇ سىز ۋە سەپداشلىرىڭىز ياشاۋاتقان ھەمدە ئىنكاسىڭىزدا ماڭا دىيەسلىتىپ باققان «ئىسلاھات» سالاچىلىقىنىڭ تەقدىرى. دېمىسىمۇ بۇ رېئاللىقلار بىرقانچە يىلدىنقى پائالىيەتلەردىن كۆرۈنۈپ تۇرمامدۇ؟ ئەيىب كۆرەلمىگەندە ئەمەس، كۆرگىلى ئۇنىمىغاندا.\nئەپسۇس، يازغان ئىنكاسىڭىزنىڭ ئەلپازىدىنمۇ سىزچە ئىسلاھاتنىڭ ئاتالمىش نۇھنىڭ كېمىسىگە يەلكەنلىرىنى لەپىلدىتىشكە يارايدىغان ئارقان - شوينىلارغا ئايلىنىپ كەتكەنلىكى، بۇزۇق كومپاسنىڭ كۆرسەتكەن يۆنىلىشىگە بەجانىدىل پالاق ئۇرۇپ بېرىۋاتقان ھەھدەمچى تەڭكەشچىلەرگە ئايلىنىپ كەتكەنلىكى مەلۇم بولۇپ تۇرۇپتۇ. تەۋسىيەم سىز يەنىلا چېنىقىڭ، كۆزىتىڭ! كەڭ كۆزىتەلمىسىڭىز ئاقساقاللىق قىلىشتىنمۇ بولسا ئۆزىڭىزنى تارتىپ تۇرۇشنى بىلسىڭىز «غوجىسىنى خۇش قىلغۇسى كەپتۇ» تۈسى بېرىپ قويغاندىن مىڭ ياخشى بولغۇسى.\n\n**مەنبە:** ئويغاقلار دۇنياسى سەھىپىسى"}
{"title": "توغرا مۇساپە ۋە خاتا ئادرېس", "author": "بۇرھان مۇھەممەد (Burhan Muhammed)", "date": "2019", "tags": ["زىيالىيلار", "مەسئۇلىيەت", "پىسخىكا", "سەرخىللار", "تەنقىد"], "content": "# توغرا مۇساپە ۋە خاتا ئادرېس\n\n**ئاپتورى:** بۇرھان مۇھەممەد\n\n## [زىيالىيلىق ۋە مەسئۇلىيەت]\nبەزى ئاتاققا چىققان، تىرەن پىكىرلىك كىشىلىرىمىزنىڭ بىردىنلا تەمكىنلىكىنى يوقىتىۋاتقانلىقى دىققەت تارتماقتا. بولۇپمۇ سەرخىللىشىشقا ئەڭ ئېھتىياجلىق چاغلىرىمىزدا، پىكىر ۋە قەلەم ئىگىلىرىمىزنىڭ چۈشكۈن تەسەۋۋۇرلارغا رام بولۇشى، خاتا دىياگنوزدىن يولغا چىقىشى پىكىر ئىگىلىرىنىڭ يەنىمۇ سەگەكلىشىشىنى، بار مەسىلىنى ئورتاقلىشىش ۋە ئاقىلانە يوسۇندا پىكىرلىشىش كېرەكلىكىنى ھېس قىلدۇرۇۋاتىدۇ. دەرۋەقە، بىز زىيالىي ئۇقۇمى ئىنتايىن تۇراقسىز قوللىنىۋاتقان ۋە پاخاللاشتۇرۇپ ئىشلىتىلىۋاتقان بىر زاماندا ياشاۋاتىمىز. شۇنداقلا بىر قىسىم پاخاللاشقان زىيالىيلىق ئوبرازىنى بېشىغا تاج قىلىپ كېيىۋالغانلارنىڭ تۆر بېشىغا خىرىس قىلىۋاتقانلىقلىرىغىمۇ شاھىد بولۇۋاتىمىز. ھالبۇكى، زىيالىيلىق ئۆزىگە يارىشا بىلىم-قابىلىيەت، دىت، پاراسەت، ساپا تەلەپ قىلىپلا قالماي يەنە مەسئۇلىيەتمۇ تەلەپ قىلىدۇ. زىيالىيلىق بىلىم ۋە پىكىردىن، قابىلىيەتتىن شەكىللىنىدۇ. زىيالىيلىق سالاھىيەتنى بولسا، مەزكۇر پىكىر ۋە قابىلىيەتنىڭ ئەمەلىي ئۈنۈم يارىتىشىغا تۈرتكە بولىدىغان مەسئۇلىيەت قۇرۇپ چىقىدۇ. پىكىر ۋە بىلىم بولۇپ مەسئۇلىيەت يوقىسا، سالاھىيەت يوقايدۇ. سالاھىيەت تەبىئىي يۈكسىلىش بولۇپ، تەبىئىيلىكتىن ئايرىلغان سالاھىيەت قۇرۇق دەۋادۇر. مۇنداقچە ئېيتقاندا «دەۋېلىش» تۇر.\n\n## [پىسخىك كاشىلا ۋە ئىشەنچ]\nبىلىپ بىلمەي بۇ كېچىككە دەسسەۋاتقان زىيالىيلىرىمىزنىڭ كۆزگە چىلىقىشىنى بىر بولسا سالاھىيەتكە ئارتۇق يۈك يۈكلىۋېلىشنىڭ، «بۇنى پەقەت بىزلا قىلمىغىچە ھەل بولمايدۇ» دەيدىغان ئوڭچە ئىگىلەش خاھىشىغا مەپتۇن بولۇپ قالغانلىقىنىڭ ئاقىۋىتى، يەنە بىر بولسا، مەسئۇلىيەتكە دادىل يۈزلىنىشتىن قېچىش خاھىشى دېيشىكە بولىدۇ. بۇنى يەنە ئاۋامنىڭ تىلىدا ئاددىي قىلىپ «ئۆزىگە بولغان ئىشەنچ» نى يوقىتىش پىسخىكىسى دېيىشكىمۇ بولىدۇ. زىيالىينىڭ ۋەزىپىسى جەمئىيەتكە توغرا دىياگنۇز قۇيۇپ ھەل قىلىش يولىنى ئىزدىنىش بىلەنلا چەكلەنمەيدۇ، بەلكى ئۇنىڭ ئىزدىنىش مۇساپىسىنىڭ بىر پارچىسى ئۆزىنىمۇ تەكشۈرۈپ تۇرۇش بولۇشى كېرەك. مەشھۇر پەيلاسوپ سارتىرى ئېيتقاندەك، «زىيالىي ھەقىقەتنى سۆزلەشكە جۈرئەتكار بولۇشى» زۆرۈر بولغىنىدەك، پەيلاسوپ ئالبېرت ئېيتقاندەك «زىيالىينىڭ پىسخىكىسىنى ئۇنىڭ ئەقلى كونترول قىلىشى» لازىم. مۇۋازىنەتنى يوقاتقان ھامان چوقۇم كاشىلا يۈز بېرىدۇ. زىيالىيدا پىسخىكىلىك كاشىلا كۆرۈلسە، ئەقىل چۇلۋۇرى قولىدىن كېتىدۇ. پىكىرلىرى چۇۋالچاقلىشىدۇ. ئەقىل پەردىلەنگەندە كۆزنىڭ رولى ئالدىنقى ئورۇنغا چىقىدۇ. خۇددى ئۆزىنىڭ تائىپىسى ياكى بېكىتىۋالغان تەۋەلىكى نىشانغا ئېلىنغاندەك، قوغدىلىشقا، ھىمايە قىلىش مۇھىمدەك ئويلاپ قالىدۇ. پىسخىكىدىكى داۋالغۇشلارنىڭ تەرتىپسىزلىشىشى ئەقىلگە پەردە بولىدۇ-دە، ئەقىلنىڭ ئورنىنى ھېسسىيلىق ئىگىلەشكە باشلايدۇ. مەسىلىنىڭ كۆرۈنىشىنىلا تەھلىل قىلىپ ئىنكاس قايتۇرۇش بۇنىڭ تىپىك ئالامىتى. بۇ خىل روھىي ھالەتنىڭ داۋاملىشىشى پىكىر ئەربابلىرى ئۈچۈن ئەڭ ئېغىر يوقىتىش بولۇپ، قەلەم ئىگىلىرى بولغان سەرخىللىرىمىزنىڭ تىرەنلىكتىن ھۇدۇقۇشقا، چوڭقۇرلۇقتىن يۈزەكىلىككە قاراپ يول ئالماسلىقى نۆۋەتتە بۇ توپلۇمنىڭ بېشىغا كەلمەسلىكى ئۈمىد قىلىنىدىغان، ئالدىنى ئېلىش زۆرۈر بولغان مۇھىم قەدەمدۇر.\n\nيازار: بۇرھان مۇھەممەد"}
{"title": "«ئۇنداق قازانغا مۇنداق چۆمۈچ» قىلالمامدۇق؟", "author": "بۇرھان مۇھەممەد (Burhan Muhammed)", "date": "2024-02-25", "tags": ["مەدەنىيەت", "ساختا سەنئەت", "خىتاي تەشۋىقاتى", "ئىرقىي قىرغىنچىلىق", "قارشىلىق ھەرىكىتى"], "content": "# «ئۇنداق قازانغا مۇنداق چۆمۈچ» قىلالمامدۇق؟\n\n**ئاپتورى:** بۇرھان مۇھەممەد\n**ۋاقتى:** 2024-يىل 25-فېۋرال\n\nگوللاندىيەدىكى بۇ پائالىيەتتە كۆكرەك كېرىپ چىققان قېرىندىشىمىزنىڭ جەسۇر ھەرىكىتىگە ئاپىرىن! نەچچە يىلدىن بېرى دويىن ۋە تىك توكلاردا تارقاپ يۈرگەن ئۇيغۇرچە ئۇسسۇل ئويناۋاتقان خىتايلارنىڭ، ئۇيغۇرچە ناخشا ئوقۇۋاتقان، ئۇيغۇرچە سۆزلەۋاتقان خىتايلارنىڭ ۋىدىيولىرىنىڭ خۇلاسىسى مانا ئەمدى بىر – بىرلەپ چىقىۋاتقاندەك. ئاتالمىش مىللەتلەر ئىتتىپاقلىقى نامىدا خىتايلارنىڭ ئۇيغۇرچە ئۇسسۇل، ئۇيغۇرچە ناخشا ۋە سەنئەت نومۇرلىرىغا ئىشتىياق باغلاش قىزغىنلىقى كۆتۈرۈلۈۋاتقاندەك كۆرۈنۈشلەرنىڭ تارقىلىشى ئارقىسىدا، ئۇيغۇرنىڭ ئۆز ئىچىدىن يېتىشىپ چىققان سەنئەتكارلارنىڭ تۇشمۇتۇتۇشتىن تۇتۇپ يوق قىلىنىشتىكى سۇيىقەستنىڭ ياتقانلىقى سىر ئەمەس ئىدى. بۇنداق ساختا قىزغىنلىقنىڭ ئەۋج ئالدۇرۇلۇشى ئەسلىدە سەنئەتچىلىك ساھەسىدە سۈپەتنى ۋەيران قىلغاندىن سىرت ساننىمۇ ئازايتىش، ئورنىغا تەقلىدچى خىتايلارنى دەسسىتىپ، چەتئەلدىن كەلگەن – كەتكەنلەرنىڭ كۆزىنى بوياشقا خىزمەت قىلدۇرۇش ئىكەنلىكى، خىتاينىڭ ئاتالمىش شالغۇت «مەدەنىيىتى»نىڭ پەرقلىق كۈلتۈر ۋە مەدەنىيەتلەر بىلەن ئېجىل – ئىناقلىق ئىچىدە ياشىيالايدىغانلىق، شۇنداقلا شەرقىي تۈركىستاندىكى ئىرقىي قىرغىنچىلىق جىنايىتىنىڭ يۈز بېرىۋاتقانلىقىنى تېنىۋېلىشتەك خۇپسەنلىكلىرىنى پەردازلاش ئىكەنلىكى بىلىنىپ تۇرىدۇ. خىتاي پۇقرالىرىنى ئۇيغۇرچە ياساندۇرۇپ مىللىي ئۇسسۇلغا سېلىشتەك بۇنداق رەسۋالىقنى پاش قىلىش، بولۇپمۇ ساختا سەنئەت پائالىيەتلىرىنى تىجارەت ۋە باشقا خەلقئارالىق ئىقتىسادىي مۇناسىۋەتلەرگە تايىنىپ سورۇنمۇسورۇن قوللىشىپ بېرىۋاتقان ئۇيغۇر پۇشتىدىن بولغان نائەھلى مۇناپىقلارنىڭ ماسلىشىشى ۋە بۇنىڭ جاۋابسىز قېلىشى مەسىلە بولۇۋاتقان پەيتتە كۆكرەك كېرىپ چىقىپ تەسىر يارىتىدىغان بىر تۈستە ساختىلىقنى پاش قىلىش، رەسۋاسىنى چىقىرىشقا ئۇرۇنۇش تەقدىرلەشكە تېگىشلىك بىر ئەھۋال. بۇ خىل ھەرىكەتلەر ھەم چەتئ‍ەللەردىكى سىياسىي ئانسامبىللارنىڭ مەدەنىيەت تونۇشتۇرۇش نامىدىكى ئىرقىي قىرغىنچىلىققا بولغان تونۇشنى زەئىپلىتىش، خورىتىش تىپىدىكى ھەرىكەتلىرىنىڭ خاراكتېرىنى بەلگىلەش جەھەتتىنمۇ، خەلقنىڭ قاتمۇقات ساختىلىقلارغا قارشى ھۆركىرەيدىغان ھالغا كېلىپ قالغانلىقىنى ھېس قىلدۇرۇش ئۈچۈنمۇ ئەھمىيەتلىك. لېكىن بۇنىڭمۇ ئىلگىرىكىلىرىدەك، قانداقلا بىر ھەرىكەت قوزغالسا، سىياسەتچىسىدىن تارتىپ ئاكتىۋېسىغىچە ھەممە شۇنىڭغا يېپىشىۋېلىپ قىلىۋاتقان پائالىيەت ۋە ھەرىكەتلەر بىر ياقتا قېلىپ ئاشۇنىڭ بىلەن ھەپىلىشىپ ئاخىرىدا ئىشنىڭ مىجىقىنى چىقىرىپ تېتىماس، مەنىسىز بىر ئىشقا ئايلاندۇرۇپ قاراپ ئولتۇرۇشتەك بىنورماللىقلارنىڭ قۇربانى بولماسلىقىغا دىققەت قىلىش زۆرۈر. شۇنىڭدەك، قايسىسى ئاكتىۋېىسنىڭ، قايسىسى سىياسەتچىنىڭ قىلىدىغان ئىشى ئىكەنلىكىنى پەرقلەندۈرمەسلىك، ئەمەلىي دەستەكلەيدىغان ئىش بىلەن چاقىرىق نۇقتىسىدىن قوللاش ئوتتۇرىسىنى ئايرىماي مالىمانچىلىق، ئۆزئارا غوۋغا ئاۋۇتۇشقا ئايلاندۇرۇپ ھېچ ئىشنىڭ باش ئاخىرى چىقماس، ھېچبىر كۈنتەرتىپنىڭ كۈتۈلگەن ئۈنۈمى ئەمەلگە ئاشماس بولۇپ تۈگەشتەك غەلىتە ئادەتنىڭ تەكرارلانماسلىقىغىمۇ دىققەت قىلماق زۆرۈر.\n\nخىتاي مۇستەملىكىچىلىرى ۋەتەن ئىچىدە قىلىۋاتقان جىنايەتلىرىنى يوشۇرۇپ قالالمايدىغانلىقىنى پەملەپ سىرتقا يۈرۈش قىلىشنى، تۈرلۈك فېستىۋال، بايرام مۇناسىۋەتلىرىدىن پايدىلىنىپ ساختا ئوبرازىنى ساختا سەنئەت نومۇرلىرى بىلەن پەردازلاشقا تىرىشىۋاتقاندا، يۇقىرىقىدەك كۆكرەك يېرىپ چىقىپ «سەن ئاۋۋال ئىرقىي قىرغىنچىلىقنى توختات!» ساداسىنى چىقىرىش، قىرغىنچىلىقتا ياشاۋاتقان خەلقنىڭ مىللىي قىممەت ۋە سەنئەت مىراسلىرىنى شۇلار ئۈستىدىن قىلىنىۋاتقان جىنايەتلەرنى يېپىشقا سۇيىئىستېمال قىلىشىغا يول قويماسلىق ئەقەللىي ۋىجدانىي تۇتۇمدۇر. كىشىلەر توپىغا زىيان – زەخمەت يەتكۈزۈشتىن ساقلانغان ئاساستا، تۈزۈلگەن ساختا سورۇننى بۇزۇۋېتىش، كۆز بويامچىلىق قىلىپ سالغان داستىخىنىنى، قاينىغان قازىنىنى ئۆرۈۋېتىش، ھەم قىرغىن قىلىپ ھەمدە مىللەت ئۈستىدىن كۈلۈشتەك بۇ نومۇسسىزلىقنى پاش قىلىپ، بۇنى ئاخبارات ۋاسىتىلىرىنىڭ قىزىق نۇقتىسىغا ئايلاندۇرۇپ خەۋەر قاناللىرىنى كۆپلەپ خەۋەر ماتېرىياللىرى بىلەن تەمىنلەشمۇ بەلكىم مۇھاجىرەتتە قايتۇرالىغۇدەك ئەمەلىي ئىنكاسلار ئىچىدە بىر قەدەر دىققەت تارتارلىق ھەمدە تىنچلىقپەرۋەر ئىنكاس قايتۇرۇش ئۇسۇلى بولۇشى مۇمكىن. ئەلۋەتتە، بۇنى مىللىي دەۋانىڭ ئوبرازىنى زېدىلىمەيدىغان، سىياسىي پىرىنسىپلارنى بۇلغاپ ئويناشنىڭ ۋاسىتىسى قىلىشقا يول قويمىغان ئاساستا ئېلىپ بېرىلغاندا شۇنداق.\n\nۋەتەن ئىچىدە زالىمغا قارشى سۇيىقەستلىك قوللارنى كېسىپ تاشلاش تۈگۈل، ئۇنىڭغا ئۈنلۈكرەك قىلىپ «قولۇڭنى تارت» مۇ دېيەلمىدۇق، ئەمما زالىم – قانخورلارنىڭ داقا – دۇمباقلىرى، كاناي – سۇنايلىرى مۇھاجىرەتتىكى ھەربىر دۆلەت ۋە ئەللەرگە قەدەر كېلىپ نەچچە يىللاردىن قىلىپ كېلىۋاتقان زۇلۇم - سىتەملىرىنىڭ تەنتەنىسىنى كۆز ئالدىمىزدا قىلالايدىغان ھالغا كېلىۋاتىدۇ. دۆلەت – دۆلەتلەردە تۈرلۈك مۇناسىۋەتلەردە ئۆزلىرىنىڭ نومۇسسىز جىنايەتلىرىنى پەردازلاش ئۈچۈن ئانسامبىللىرىغا بارىگاھ قۇردۇرۇپ پىروپاگانداسىنى بىمالال قىلىۋاتىدۇ. بۇنداق ئەھۋالدا ھەر جايدىكى مەرد – ئوغلان، جىگەرلىك خانىم – قىزلارنىڭ قىلالىغۇدەك ئەڭ ئاداققى ئىمكانىيىتى بىلەن قارشى ھەرىكەتكە ئۆتۈپ قۇرۇلغان بارىگاھلارغا ئارام بەرمەسلىكى، قايسى دۆلەتتە، قايسى ئەلدە بولسۇن، خەۋەر تاپقان ھامان شۇ يەردە ئۈنۈپ بولۇش، بارىگاھمۇبارىگاھ قوغلاپ بېرىپ زۇلۇمنى پەردازلاش ئۇرۇنۇشلىرىغا قارشى نارازىلىقىنى ئىپادىلەش كوللېكتىپ قارشىلىق روھىنى نامايان قىلىشنىڭ پۇرسەتلىرىدىندۇر. بۇ كۆلەملەشكەندە بۇ خىل نارازىلىق ھەرىكەتلىرىنىڭ مۇستەملىكىچىنىڭ بېشىنى ئاغرىتالايدىغان، قۇرغان ئويىنىنى بۇزۇپ رەسۋا قىلىشقا يارايدىغان ئۈنۈملۈك بىر ئۇرۇنۇش بولۇپ قېلىشى تۇرغانلا گەپ."}
{"title": "ئۈست چوقان ۋە تەتۇر مۇقام", "author": "بۇرھان مۇھەممەد (Burhan Muhammed)", "date": "2020-06-29", "tags": ["ئۈست بىرلىك", "تىل-يېزىق ئىسلاھاتى", "زىيالىيلار", "مىللىي ھەرىكەت", "ئاممىبابلىق", "كىرىزىس"], "content": "# ئۈست چوقان ۋە تەتۇر مۇقام\n\n**ئاپتورى:** بۇرھان مۇھەممەد\n**ۋاقتى:** 2020-يىل 29-ئىيۇن\n\n## [كىرىش سۆز: كۈنتەرتىپتىكى مەسىلە]\nۋەتەن ئەھلىنى ھېسابقا ئالمىغاندا، شەرق ۋە غەربتىكى ئويغۇرلار ئارىسىدا نۆۋەتتە كۈنتەرتىپ مەسىلىلىرىدىن بىرى بولغان «ئۈست بىرلىك» مەسىلىسى گويا دېڭىز دولقۇنى مىسالى بىردە ئۆرلىسە، بىردە پەسىيىپ تۇراقسىز ۋەزىيەت ھالىتىدە دىققىتىمىزنى مەشغۇل قىلىپ تۇرۇپتۇ. ئەلۋەتتە ھەربىر ئىجتىمائىي ۋەزىيەتلەرنى كۆزىتىۋاتقان تەپەككۇر ئەھلى ئۈچۈن، شۇنداقلا پىكىر دۇنياسى بىلەن ھەمھال بولۇۋاتقان قەلەم ۋە پىكىر ئەربابلىرى ئۈچۈن بۇ ھەقتە مەسىلىنىڭ بەزى نۇقتىلىرى ھەققىدە ئۆز قارىشىنى ئىپادىلىشى مەسئۇلىيەتتىن ۋە سەمىمىيەتتىندۇر. بۇ سەۋەب مەزكۇر مەسىلىگە مۇناسىۋەتلىك بەزى مۇلاھىزىلەرنى ئورتاقلاشماقچىمىز.\n\n## 1. «ئۈست بىرلىك» چوقانى مەسىلىسى\n«كىرزىسلار قەھرىمانلارنى بارلىققا كەلتۈرىدۇ» دەيدۇ مەدەنىيەتشۇناسلار. دەرۋەقە، يۈز بېرىۋاتقان دۇنياۋى كىرىزىسلەر ئىچىدە ئەڭ بالدۇر شەكىللەنگەن، شۇنداقلا ئەڭ ئاخىرىدا دىققەتكە چۈشۈۋاتقان مىللىي مەۋجۇتلۇقىمىز مەسىلىسى ۋە بۇنىڭغا مۇناسىۋەتلىك كىرىزىسلىرىمىز ھەر تەرەپنى ھەرىكەتكە كەلتۈرگەن بولسىمۇ، نەتىجە ئىتىبارى بىلەن قارىغان ۋاقىتتا، نۆۋەتتىكى ۋەزىيىتىمىز بىرىلىرىچە، «دېئاسپورا» ئاتلىق يېڭى ئۈندۈرمىنىڭ تەۋەلىكى ئارىسىدا سەرسانلىققا مەھكۇم بولغان بولسا، يەنە بىرىلىرىچە مۇھاجىرەتتىن ئىبارەت ئايرىلىق كەپىسىگە ھەپسىلىنىشنىڭ ئۇ تەرىپىگە ئاشالماي يۈرمەكتە. مانا مۇشۇنداق قۇتۇپلۇق دۇنيانىڭ ھەرقايسى ئېقىنلىرىدا تۇرۇۋېلىپ بىر - بىرىمىزگە يەر پىچىپ، يول پىچىپ، ھۆكۈم پىچىپ يۈرۈۋاتقان مۇشۇ مەزگىللەردە مىللەت ئۆز قىسمىتىنى تىراگېدىيە قايناملىرىدا ياشاشنى داۋام قىلىپ تۇرۇپتۇ. يىللار مابەينىدە ۋەتەن ۋە مىللەت دەردىدە شۇنچە تەۋرىنىشلىرىمىزگە قارىماي، كىرىزىسلار دەپتىرى توملاشسا توملاشتىكى، ھېچ ئورۇقلىمىدى. دەۋا سەھنىسىدە ھەرىكەت قىلىۋاتقان ھەر تەرەپ ۋە ھەر ساھە ئەربابلىرى ئۆزلىرىنى ئاق چىقارغۇدەك، قارشى پىكىر قىلغانلارنىڭ ئاغزى - بۇرنىنى تۇۋاقلىغۇدەك ھەقلىق سەۋەبلەرنى، ئاللىقانداق ئۇرۇنۇشلارنى، ئىنكار قىلغىلى بولمايدىغان نەتىجە - ئۈنۈملەرنى داستىخان قىلىپ ئالدىمىزغا تۆكۈۋاتقان بولسىمۇ، ھالىمىز ھال بولماي، جاراھەتلىرىمىز شىپا تاپماي كەلمەكتە. بولۇپمۇ مىللىي مەسىلىمىزنىڭ خەلقئارا سەھنىلىرىدە ئۇچقۇنلىنىشى، ئەمما بۇنىڭغا پاراللېل ھالدا مىللىي ھەرىكەت تەشكىلاتچىلىقىنىڭ خەلقئارا سەھنىنىڭ ئېتىراپلىق سۆز كېسەر ئىشتىراكچىسى، بىر كىشلىك ئورنى بار ئەزاسى بولالماسلىقى، سىستېمىلاشماسلىقى، ئەڭ مۇھىمى ۋەتەن سىرتىدىكىلەرنىڭ كېلەچىكىگە يول سىزغۇدەك، ھەمدە ۋەتەن ئىچىدىكىلەرنىڭ بىخەتەر ۋە ئامانلىقىنى كاپالەتكە ئىگە قىلىشقا يارام بولغۇدەك، جۈملىدىن ۋەتەننىڭ ئىستىقلالىيىتىگە دادىل قەدەم ئېلىشقا تۈرتكە بولغۇدەك بىرەر ئەمەلىي كۈچ بولۇش سەۋىيەسىگە يېتەلمەسلىكى سەركىلەرگە بولغان ئېھتىياجىمىزنىڭ نەقەدەر زۆرۈر بولۇۋاتقانلىقىغا ئىشارەت قىلماقتا. مانا مۇشۇنداق پەيتلەردە بىر بۆلۈك سەركىلىرىمىزنىڭ پىكىر ئىشلەپچىقىرىش، ئەقىل ئىشلەپچىقىرىش كېرەكلىكى، لاياقەت ۋە سالاھىيەت قازانغۇچىلار تەرىپىدىن مىللەتكە يول خەرىتىسى سىزىلىشىنىڭ زۆرۈرلۈكى ھەققىدىكى ھەقلىق چوقانلىرى ئوتتۇرىغا چىقتى. دەرۋەقە، ساننىڭلا ئەمەس، سۈپەتنىڭمۇ مۇھىملىقىنى، ئىشنى ئۆز ئەھلىگە تاپشۇرۇلۇشى كېرەكلىكى، ئىشلارنىڭ ئىدارىچىلىكى، تۈزۈلىمىسى، سىستېمىسىنى ئۇنىڭ ئەھلى بىلەن ئېلىپ بېرىش كېرەكلىكىدەك ساغلام ئىدىيەۋى شوئارلار بىلەن چىققان بۇ سەركىلەر ئۆز چوقانلىرىنى ئورتاقلىشىشقا ئۈلگۈرە ئۈلگۈرمەي بىردىنلا مېدىيا ئويۇنلىرىنىڭ، مۇخالىپ تەرەپدارلارنىڭ نىشان ئوبيېكتىغا ئايلىنىپ قالدى. شۇنداقلا بۇ مەسىلە كۈن تەرتىپ يارىتىپ قۇتۇپلار ئارا تۇتۇمسىز دىيالوگنىڭ مەيدانغا كېلىشىگە يەر ھازىرلىدى. ئەلۋەتتە ئىشنىڭ بۇ دەرىجىگە بېرىپ يېتىشىدە مەزكۇر سەركىلەرنىڭ «ئۈست بىرلىك» ئاتالمىسى بىلەن ئوتتۇرىغا ئېلىپ چىققان كۆز قاراشلىرى ۋە ئىلمىيلىكنى شوئار قىلغان بايانلىرىنىڭ بەلگىلىك تەسىر يارىتىشىغا ئەگىشىپ مەزكۇر چوقان ئىگىلىرىگە قارشى بىر قىسىم ئۆگىتىلگەن مېدىيا مايمۇنلىرىنىڭ ئاستىرىتتىن ئېلىپ بارغان تەتۈر تەشۋىقاتلىرى بەلگىلىك رول ئوينىغان بولۇپ، بۇنىڭغا يەنە مۇخالىپ قاراشتىكىلەرنىڭ ئېكران ئالدىغا چىققاندا «ماقۇلجان»، ئېكراندىن چۈشۈپلا «ۋۇددەددەڭنى!» دېگەن ئۇسلۇبتا پوزىتسىيە تۇتۇشىمۇ مەسىلىنىڭ ئىجتىمائىي تەشۋىقات ۋاستىلىرىدا سەلبىي كۈن تەرتىپ يارىتىشىغا ئوت پىلتىسى بولدى. نەتىجىدە ئوتتۇرىغا قويۇلغان ئىدىيەلەرنىڭ بېيىتىلىشى، مۇھاكىمە قىلىنىشى ۋە پۇختىلىنىشى بىر ياقتا قېلىپ كارىكاتور ماتېرىيالى قىلىنىشتەك ئەخلاقسىز تۇتۇملار ئوتتۇرىغا چىقتى. قىسقىسى، ئۈست چوقاننىڭ ئىدىيەلىرى ئاغزاكى باياندىن تاشقىرى نەزەرىيەۋى قۇرۇلمىسى ۋە سىستېما جەھەتتىكى ئەۋزەللىكلىرى پۇختا بايان قىلىشقا ئىگە بولماي تۇرۇپ، بۇ ھەقتىكى كۆز قاراشلار پىكىر تارازىسىدا تۈزۈكرەك تارتىلىپ پۇختىلانماي، سىياسەت ئۈستىلىدە بىر ئارىغا كېلىپ تارتىشىلماي تۇرۇپ، شۇنداقلا نەزەرىيەۋى قۇرۇلمىسى ھەزىم قىلىنماي تۇرۇپ ھاپىلا - شاپىلا چەتكە قېقىلىشى گويا بۇ يەردە بىر يوشۇرۇن قول شىددەت بىلەن ئالغا كېتىۋاتقان كېمىنىڭ يەلكىنىنى باشقا ياققا تارتىۋاتقاندەك، بۇ قول گويا «ئۈست بىرلىك» چوقانچىلىرىنىڭدەك تۈسلەر ئوتتۇرىغا چىقتى. ھالبۇكى ئورتادا ئۇۋىلۇق يوق، تۇخۇم يوق ئىدى.\n\nئىش بۇ نۇقتىدا ئىكەن، تۆۋەندە بىز «ئۈست بىرلىك» تەشەببۇسىنى گويا يوق يەردىن مەسىلە چىقىرىلغاندەك يەكلەش تەرەپدارى بولۇۋاتقانلارغا، شۇنداقلا بەلگىلىك سەۋەب كۆرسەتكەن ئاساستا «ئۈست بىرلىك» تەشەببۇسى ۋە ئۇنىڭ تەرەپدارلىرىنى گويا كۈشەندە ئورنىدا قاراۋاتقانلارغا قارىتا پىكىرلىرىمىزنى ئايرىم يازمىدا توختىلىدىغانلىقىمىزنى ئەسكەرتكەن ھالدا مەزكۇر «ئۈست بىرلىك» چوقانى ھەققىدە تۆۋەندىكى نۇقتىلار بويىچە بەزى مۇلاھىزىلىرىمىزنى ئىپادىلەپ ئۆتىمىز:\n\nبىرىنچىدىن، «ئۈست بىرلىك» تەشەببۇسچىلىرىنىڭ پوزىتسىيە ۋە مەۋقەسىدىن مەلۇم بولغىنىدەك، مەزكۇر كۆز قاراش ئەھلى مەيلى ئىلمىي تۇتۇم جەھەتتىن بولسۇن، مەيلى مىللەتنىڭ سىياسىي تەقدىرى، ھەمدە مىللىي خاسلىقىغا ھۆرمەت قىلىش جەھەتتىن بولسۇن بىر ئىجابىي ئۆزگىرىشنىڭ، بىر ئىسلاھاتنىڭ، بىر ئىنقىلابنىڭ، بىر يېڭىلىنىشنىڭ تەرەپدارى بولغانلىقى، ئۆزلىرىنىڭ ئىلمىي سالاھىيىتى ئاساسىدا پىرىنسىپچانلىقنى، ساغلام ئىدىيە بىلەن ساغلام ھەرىكەت بىرلىكىنى قۇرۇپ چىقىش تەرەپدارى بولۇشقا ئۇرۇنۇپ كەلگەنلىكى، تونۇش بىلىشلىكنى مەركەز قىلغان تەشكىلاتچىلىقتىن سىستېما شەكلىدە زەنجىرسىمان بىرلىك يارىتىشقا، مىللىي مەنپەئەتنى ئالدىغا قويغان ئاساستا ئىدېئولوگىيەلىك يېڭىلىنىشقا ۋە تەشكىلىي جەھەتتىكى سىستېمىلىشىش تەشەببۇسىدا بولغانلىقى دەرۋەقە نۆۋەتتىكى دەۋر ئېھتىياجىنىڭ تەقەززاسى بولۇش ئېتىبارى بىلەن قوللاشقا ۋە تەقدىرلەشكە لايىق.\n\nئىككىنچىدىن، نۆۋەتتە مەزكۇر تەشەببۇسنىڭ ئىدىيەۋى قۇرۇلمىسى ۋە قايىل قىلارلىق، ئاممىباب ئىزاھلىنىشى مەسىلىسىدە بىر قىسىم يېتەرسىزلىكلەر مەۋجۇت. بەلكىم بۇنى مۇخالىپلارنىڭ نىشان ئوبيېكتى قىلىۋېلىشىغا، بىر قىسىم ئەيىب ۋە تۆھمەتلەرنى ياغدۇرۇشىغا، ھەتتا چۈشەنمەس بولۇپ تۇرۇۋېلىشىغا زېمىن ھازىرلىغان ئامىللار دائىرسىگە كىرگۈزۈشمۇ مۇمكىن. چۈنكى، يۇقىرىقىدەك تەقدىرگە لايىق پوزىتسىيەلەرنىڭ ۋە قوللاشقا تېگىشلىك بولغان شوئارلارنىڭ جەلىپكار بولۇشىدا مەزكۇر مەۋقەدىكىلەرنىڭ مىللەتنىڭ بىلىمدانلىرىنى تەشكىل قىلغانلىقى، زىيالىيلىقنى ئۆزىگە ئاتاق قىلغان قەلەم ۋە پىكىر ئەربابلىرى بولغانلىقى ئاشكارا. بۇ جەھەتتىن مەزكۇر زىيالىيلارنىڭ لېكسىيە شەكلىدىكى تەشۋىقاتى بىر قەدەر جانلىق بولغان بولسىمۇ، ئەمما ئۆز قاراشلىرىنى سىستېمىلىق ئىزاھلاشقا يېتەرلىك ئەھمىيەت بەرمەيۋاتقانلىقى، ئەكسىچە «بىز دەيدىغاننى ئېكراندا دېدۇق، ماقالىلاردا دېدۇق، يەنە نېمە دېسەك بولاتتى»، پەدىسىگە ئىش تۇتۇپ مەسىلىنىڭ پەقەت شەكلى قىسمىنى بايان قىلىش بىلەن كۇپايىلىنىپ ئەتراپتا ئۆزلىرىگە دىققەتتە تۇرۇۋاتقانلارنى، قايىللىق ئىزدەۋاتقانلارنى ئوتتۇرىغا قويۇلۇۋاتقان تەشەببۇسلارنىڭ شوئارلىق ھالىتىدىن ھالقىمايدىغان بىر نەرسە ئىكەنلىكىگە ئىشەندۈرۈپ قويۇۋاتقانلىقىدەك بەزى دىققەتسىزلىكلەرنى سادىر قىلىۋاتقانلىقى كۆزگە چېلىقماقتا. بۇ جەھەتتىن دىققەتسىزلىككە، يازما تەشۋىقاتنىڭ ئەھمىيىتىگە سەل قارىماسلىقنى تەۋسىيە قىلىش بىلەن بىرگە، مەزكۇر زىيالىيلار قوشۇنىنىڭ ئايرىم قىسىملىرى قىلىۋاتقىنىدەك تەشەببۇس شەكلىدىكى پارچە - پارچە ئاددىي ماقالە - يازمىلارنى تەكرار چىقىرىش ئورنىغا، ئورتاق ئەمگەك شەكلىدە مەزكۇر «ئۈست بىرلىك» سىستېمىسىنى بۈگۈنكى ياشلارنىڭ، ھەر ساھە ئىستودېنتلارنىڭ چۈشەنچىسى ۋە ئىشەنچىسىنى قولغا كەلتۈرىدىغان، تەشكىلات ۋە سىياسەتۋازلارنىڭ ھەر تۈرلۈك تۆھمەتلىرىگە ئورۇن قالدۇرمايدىغان بىر ئاممىباب كىتابچە ياكى قوللانما چىقىرىپ سۇنۇشى تەقەززا بولۇۋاتقاندەك.\n\nئۈچىنچىدىن، مەزكۇر زىيالىيلار توپىنىڭ تەشۋىقات ۋە ئوتتۇرىغا قويغانلىرىدىن كۆرگىنىمىزدەك، ئۇلار مىللەتكە پەقەتلا سىياسي چىقىش يولىنى قولايلاشتۇرىدىغان بىرە سىستېما ياكى ئەندىزە سۇنۇپلا قالماي يەنە ئۆزىگە خاس ئىدىيەلىرى بىلەن مىللەتنىڭ ئەقىل كومپاسى بولۇشقا، خەرىتە سىزغۇچىلىرى بولۇشقا ئۆزلىرىنى لاياقەت ئەھلى كۆرۈۋاتقاندەك ئىپادىلىرى مەلۇم. ئەگەر بۇنداق پوزىتسىيەسى بولۇپ قالسا، بۇ جەھەتتىن خەلقنىڭ قوللىشىنى، ئۇنداق دېگىلى بولمىغاندىمۇ كۆپچىلىك ئارزۇسىدىكى قۇرۇلمىنى ۋە قوللاپ قۇۋۋەتلەشكە ئەرزىيىدىغان قۇرۇلما بولۇش سالاھىيىتىنى نامايەن قىلالايدىغان، ئۆزلىرىگە بولغان ئىشەنچنى چوڭقۇرلاشتۇرۇشقا ۋەسىلە بولىدىغان، زېھىن ئاچقۇچى، ئىلمىي ۋە پىكرىي ئايدىڭلىتىش خاراكتېرىدىكى پائالىيەتلەرنى ئىمكانى يەتكەنچە سۇنۇپ تۇرۇشى دىققەتكە سازەۋەر. ئەكسىچە مۇخالىپچىلارغا يۈكلىنىشكە كۈچەپ كېتىشى، ئۇلار ئوقۇسىمۇ قىلچە خىيالىغا ئېلىپ قويمايدىغان سوتسىيولوگىيەلىك تېرمىنلار بىلەن ئەيىپلەشلەر، سىياسەتچىلىكتىكى ئاكادېمىك ئاتالغۇلار بىلەن تاپا - تەنە قىلىشلار بىلەن ئاۋارە بولۇشلار بىھۇدە. چۈنكى، ۋەزىيەتتىن كۆرۈنۈپ تۇرغىنىدەك ئۇلارنىڭ سىياسەتچىلىكتىكى ئاللىقانداق ئاتالغۇلاردىن، سوتسىيولوگىيەلىك مۇئەييەنلەشتۈرۈشلەردىن تەسىرلىنىشى، شۇنىڭغا لايىق تىلدا مەزكۇر توپقا جاۋاپ قايتۇرۇشى رېئاللىقتىن ھازىرچە يىراق. مەزكۇر زىيالىيلار سۆزلەۋاتقان ۋە ئەيىبلەۋاتقان تىل، قارشى چىقىۋاتقان توپنىڭ پەرۋاسىغا ئالىدىغان، چۈشىنىپ مۇئامىلە قىلىشقا ئەرزىتىدىغان تىل ئەمەس. شۇنداق ئىكەن ئۇنداق دەبدەبە ئەمما قارشى تەرەپنىڭ تەسىرلىنىشىگە سەۋەب بولالمايدىغان ئاكادېمىكچە تىل ئىشلىتىپ ئاۋارە بولۇش ئارتۇقچە. ئەگەر زىيالىيلاردىكى بۇ خىل رەددىيەچىلىك تۇتۇمى مۇخالىپلارنىلا كۆزدە تۇتۇپ ئەمەس، ئومۇم توپلۇمدىكى پىكىر ۋە قۇۋۋەت ئەھلىگىمۇ ئۆزىنى ئىپادىلەش مەقسىتىدە قىلىنىۋاتقان بولسا، بۇنىڭ ئاقىلانە يولىمۇ يەنىلا يۇقىرىدا قەيت قىلىنغان «ئۈست بىرلىك» سىستېمىسى ۋە بۇنى ئوتتۇرىغا چىقارغان ئىدىيە ۋە ئۇنىڭ ئارقا كۆرۈنۈشى قاتارلىقلارنى بىردە ئاممىباب، ياكى بولمىسا ئىلمىي تىلدا ئىزاھقا ئىگە قىلىدىغان پىروگرامما، لايىھە ياكى نەزەرىيەۋى قۇرۇلمىغا ئىگە تەتقىقات كىتابچىسىنى ئوتتۇرىغا قويۇشتۇر. بۇنداق قىلىش بەلكىم نۆۋەتتىكى «ئۆزلىرىنىڭ ئۇنداق ئەمەسلىكىنى چۈشەندۈرۈش» تىپىدىكى رەددىيەچىلىكتىن ئۈنۈملۈك ۋە ئەھمىيەتلىك بولۇشى مۇمكىن. ئەگەر ئىزاھات ئاممىباب بولغاندا كۆپچىلىك قارارىنى بىمالال ئىپادىلىيەلەيدۇ. ئىلمىي بولغاندا، بۇنى توغرا تاپقان ئاقىللار ئاممىباب يوسۇندا ئىزاھلاپ تەشۋىق قىلالايدۇ، بېيىتەلەيدۇ. مېنىڭچە بۈگۈنكى ئۆزگىرىشلەردە، دەۋر بۆلگۈچ بىر ھەرىكەت شەكىللىنىش زۆرۈر دېيىلسە، قىلىپلىشىپ قالغان ئەندىزىدىن ھالقىش زۆرۈر بولغاندەك، يەنە قېلىپلىشىپ قالغان دىيالوگ ئۇسۇلىدىنمۇ ھالقىش مۇھىم ۋە زۆرۈر.\n\nئومۇم ۋەزىيەتتىن «ئۈست بىرلىك» چوقانى مەسىلىسى ھەققىدىكى مۇلاھىزىلەرگە كۆز تاشلىغىنىمىزدە، ھازىرچە مۇشۇنچىلىك مۇلاھىزە يۈرگۈزۈش كۇپايە بولغۇسى!\n\n## 2. تەتۈر مۇقام مەسىلىسى\nبۇ يەردىكى «تەتۇر مۇقام» دېيىلگەندە، مەزكۇر «ئۈست بىرلىك»چىلىك تەشەببۇسىدىكى ئىدىيە ئەربابلىرىنىڭ ئۆز ئىدىيەلىرىنى تونۇشتۇرۇشتا ھازىرنىڭ شەرقىي تۈركىستانلىقلىرىغا ئاڭلاتماقچى، چۈشەندۈرمەكچى بولغانلىرىنى ئىپادىلەشتىكى ۋاسىتىسىنىڭ ناباب بىر ئۇسۇل بىلەن ئاڭلىتىشقا تىرىشىۋاتقانلىق مەسىلىسى كۆزدە تۇتۇلغاندۇر. مۇنداقچە ئېيىتقاندا، نوقتىلىق بايان ۋە ئىپادە ئۇسۇلىغا ئايلاندۇرۇۋېلىنغان ھەمدە پىروفېسسور ئابدۇرەئۇپ پۇلات تەكلىماكانىي ئەپەندىنىڭ ئەسلىدىكى ساغلام بولغان ۋە ھەقىقىي مەنىدىكى ئانا تىلنى مۇھاپىزەت قىلىشنى مەقسەت قىلغان «تىل - يېزىق ئىنقىلابى» تەشەببۇسىنى يەككە قوللىنىش تەرەپدارلىقىدىن سۇيىئىستېمال دەرىجىسىگە ئاپىرىپ ئىجرا قىلىنىۋاتقان يېزىق تىلى مەسىلىسى كۆزدە تۇتۇلىدۇ.\n\nدەرۋەقە، كۈنىمىزدىكى تىل - يېزىق ۋە ئىملا خۇسۇسىدا ئىسلاھات ھەرىكەتلىرى قانات يايمىقى لازىم. مەزكۇر پىكىردە ئېتىرازغا، تەنقىتكە ھېچبىر ئورۇن يوقتۇر. بۇ يەردىكى مەسىلە مەزكۇر ھەرىكەتنىڭ ئۆز ئەھلىدىن ئېلىپ بېرىشقا تېگىشلىك بولۇش بىلەن بىرگە، ئۆز ماقامى ۋە ماكانىدا بولمايۋاتقانلىقى مەسىلىسىدۇر. چۈنكى، مەسىلىگە بىر ئىسلاھاتكارچە تۇتۇم بىلەن قارىغان، ھېكمەت ئەھلىنىڭ يۆنىلىشى بويىچە كۈزەتكەن ۋاقىتتا، ھازىرقىدەك زېھنىي پارچىلىنىشقا، ئەقلىي بۇلغىنىشقا، روھىي زەربىلەر بىلەن جان تالىشىشقا دۇچ كەلگەن بىر توپ ئۈچۈن، يەنە كېلىپ ئۇلار چۈشىنىدىغان تىلدا ئىپادىلەشكە بولىدىغان تىرناق ئىچىدە «ئەدەبىي تىل» دېگىلى بولىدىغان بىر تىل مەۋجۇت ئىكەن، شۇنداقلا مەسىلە ئەڭ ئاۋۋال زېھىن ئىسلاھاتى، پىكرىي ئىسلاھات ۋە ئىدىيەۋى ئىسلاھات بولۇۋاتقان ئىكەن، ئەڭ مۇھىمى نۆۋەتتە ئوتتۇرىغا قويۇلىۋاتقان «ئۈست بىرلىك» تەشەببۇسىنى مەۋجۇت تىل-يېزىق ئاساسىدا چۈشەندۈرۈپ بولالمايۋاتقان بىر ۋاقىتتا، ھەمدە بۇ قەدەر ھەل قىلىنىشقا تېگىشلىك مەسىلىلەر ئارىسىغا تىل - يىزىقنى ئىسلاھ قىلىش كېرەكلىكى باھانىسى بىلەن ئومۇمنىڭ راۋان چۈشىنىدىغان تىل - يېزىقىغا ئوخشىمايدىغان بىر ئۇسۇلدا «تەتۇر مۇقام» تۈسىنى ئالىدىغان ئۇسۇل قوللىنىش نابابلىق، دىتلىيالماسلىقتۇر. چۈنكى، ھازىرقى تىل - يېزىق ئىسلاھاتى مەسىلىسى بۈگۈنكى مەۋجۇتلۇق كىرىزىسىنىڭ مەسىلىلىرى بولماستىن، مەۋجۇتلۇق كىرىزىسى نۆۋەتتىكىدىن نىسبەتەن ھەل بولغان، مىللەتنىڭ مەھكۇملۇق، كىشەنلىك ھالىتى ئازادىلىككە ئالماشقان، ھۆرلۈككە ئۆزگەرگەن، ھەر تۈرلۈك ئىسلاھات ۋە ئىنقىلابلارغا قارىتا مىللىي ئىرادىگە ئۇيغۇن شەكىلدە سەپەرۋەرلىك قىلىشقا ئىمكانىيەت ۋە شارائىت ھازىرلانغان ۋاقىتتا مۇمكىن بولىدىغان، ئۈنۈم ۋە نەتىجىنىمۇ كۈتكىلى بولىدىغان ھەرىكەتلەردىندۇر. شارائىتنىڭ پىشىپ يېتىلىشى، ئىمكانىيەتنىڭ يار بېرىشى بىلەن تەڭ بۇ قەدەر نازۇك ۋە ئەستايىدىللىق تەلەپ قىلىدىغان بۇنداق بىر سەزگۈر ھەرىكەت ئەلۋەتتە مىللەتنىڭ ئىدارىچىلىكى ئۇنىڭ ئۆز ئىجراچىرىلىرىنىڭ قولىغا تۇتقۇزۇلغاندا، شۇنداقلا بۇ خۇسۇستىكى ئاكادېمىكلار، تەتقىقاتچىلار قوشۇنى مەيدانغا كەلگەندە، شۇنداقلا مائارىپ، نەشىرىيات ۋە مېدىيا ۋاسىتىلىرىغىچە بەلگىلىك ئىگىدارچىلىق مىللەتنىڭ قولىغا ئۆتكەن ۋە ئىسلاھات لايىھەسىنى تەتبىقلاش پوزىتىسىيەسى سەپەرۋەرلىكى كەڭ كۆلەملىك قانات يايدۇرۇلغاندا ئۈنۈمىنى كۆرۈش مۇمكىن بولىدىغان ھەرىكەتلەردىندۇر.\n\nدەرۋەقە، مىللەتنىڭ ۋەزىيىتىدە سۆزلۈك ئامبىرى قۇرۇقدىلىنىش، تىلى قىرقىلىش، پىكىر تىلى گاچىلاشتۇرۇلۇش، شۇنداقلا ھەر تۈرلۈك ئىجتىمائىي ۋە پەلسەپەۋى ساھەلەر ئارا تېرمىن ۋە ئۇقۇم ئاچارچىلىقى ياشاشتەك ۋەزىيەت مەۋجۇت. بۇنىڭغا ئەگىشىپ تىل بايلىقى، تەپەككۇر بايلىقى، ئىلمىي تەپەككۇر ۋە بىلىم زاپىسى قاخشال قېلىشتەك بىر جەرياننى باشتىن كەچۈردى ۋە بۇنىڭ تارتقۇلۇقىنى تارتىۋاتىدۇ، شۇنداقلا بىرلىكتە تارتىۋاتىمىز. لېكىن بۇنداق بىر رېئاللىقنى مۇئەييەنلەشتۈرگەنلىك مىللەتنىڭ تىل بىرلىكى پارچىلانغانلىقىنى، ئەدەبىي تىلىنىڭ ھېچ ئېتىبارى يوق ھالغا كېلىپ قالغانلىقىنى، تەپەككۇر تىلىنىڭ پۈتۈنلەي مۇنقەرز بولغانلىقىنى كۆرسەتمەيدۇ. تىلنىڭ يۇقىرىقىدەك ئوپېراتسىيەلەرگە دۇچار بولۇشى ئۇ تىلنىڭ كارغا كەلمەس، مىللەتنىڭ ئالاقە، پىكىر ئالماشتۇرۇش، تەپەككۇر قىلىش شەكلىنى پۈتۈنلەي ئۆچۈرۈپ تاشلايدىغان باشقا بىر تىلنىڭ بارلىققا كەلگەنلىكىنى، چوقۇم ئۇنى ھازىرنىڭ ئۆزىدە تۈزەشكە تۇتۇنمىسا بولمايدىغانلىقىنىمۇ كۆرسەتمەيدۇ.\n\n20- ئەسىردىكى ئاتالمىش تىل - يېزىق ئىنقىلابىدىن ئىبارەت يېڭى دۇنيا تەرتىۋىنىڭ غايەت كۈچلۈك بورانىغا دۇچ كەلگەن تىللار پەقەتلا ئۇيغۇر تىلىلا ئەمەس، بەلكى تۈرك تىلى سىستېمىسىنىڭ بارلىق سىنىپلىرى، ھۈجەيرىلىرى ۋە ئېقىنلىرى بۇ بورانغا دۇچ كەلدى. شۇنداقلا بۇ بوراندىن تېگىشلىك نېسىۋە ئالغان ھالدا تىلنىڭ فونېتىكىسىدىن لېكسىكىسىغىچە، شېئىرىيەتتىن تارتىپ ئەدەبىياتنىڭ ھەرقايسى ژانىرلىرىغىچە تەدرىجىي يېڭىلىنىش، بەلگىلىك ئۆزگىرىشلەر بارلىققا كەلدى. شۇنداقلا يېڭى دۇنيا تەرتىپىدىن نېسىۋە ئالغان تۈركىي قەۋملەرنىڭ ھەربىرىدە ئۆزىگە خاس بولغان ئەدەبىي تىل شەكلى بارلىققا كەلدى. بۇ ئۆزگىرىش مەيلى بىز ئىستەيلى ياكى ئىستىمەيلى بىزدىمۇ ئۆز ئىپادىسىنى تاپتى. بۈگۈنكىچە يۈز بەرگەن ئەمەلىي رېئاللىق مانا بۇ. شۇنداقتىمۇ ھەر قايسى تۈركىي قەۋملەر، بۇنىڭ ئىچىدە مۇستەقىل بولغانلىرى مۇستەقىللىقىدىن كېيىنمۇ يېزىق - تىل ئىسلاھاتى ئۈچۈن ھەر تۈرلۈك ئۇرۇنۇشلارنى قىلغان بولۇپ، ئاساسەن ھەممىسى دېگۈدەك بۈگۈنكى كۈندىكى بارلىققا كەلگەن تىلى ۋە يېزىق شەكلىدىن نېرىسىغا ئۆتەلىگىنى يوق. قىسمەن ئىسلاھات ۋە يېنىك دەرىجىدە ئۆزگىرىش ۋە ئۆزگەرتىشلەر يۈز بەرگەن بولسىمۇ دۆلەت دەرىجىلىك تىل ۋە يېزىق ئىنقىلابى مەيدانغا كېلىپ بولالمىدى. چۈنكى، ئۇلاردىمۇ تېخى بۇنىڭ زامانى ۋە پەيتى دېگەندەك پىشىپ يېتىلىپ بولالىغىنى، ئىنقىلاب خاراكتېرلىك بۇرۇلۇش قىلىشقا كېتەرلىك شەرت - شارائىت ۋە ئىلمىي ساھە قۇرۇلۇشلىرى شەكىللىنىپ بولالىغىنى يوق. يېتەرلىك تەتقىقات ۋە ئىسلاھات ھەرىكەتلىرىگە دائىر پىلان - لايىھەلەرمۇ تۈزۈلۈپ بولالىغان ئەمەس. ھاكىمىيەت دۇچ كەلگەن توسقۇنلۇقلار بار دېگەن تەقدىردىمۇ، ئاشۇ توسقۇنلۇقنىڭ بولغانلىقىنىڭ ئۆزىلا ۋاقتى سائىتى كېلىپ بولالمىغانلىقىنىڭ ئامىللىرىدىن دېيىشكە بولىدى. شۇ ئېنىقكى، ھازىرقى دەۋر ئۇيغۇر تىلى تۈركىي قەۋملەر ئىچىدە يۇقىرىقى مۇستەقىل دۆلەتلىك تۈركىي قەۋملەرنىڭ ئەدەبىي ئىسلاھات ۋە ئالاھىدىلىكلىرىدىن كەم قالغۇدەك يەردە ئەمەس. ھەتتا ئېلىپبە جەھەتتىكى ئەسلىيلىكنى ساقلاپ قېلىشى، ھەتتا بەزى ئىلگىرىلەشلىرى بىلەن ئەۋزەللىكلەرگە ئىگە. قانداقلا بولمىسۇن مۇشۇ تىلنى نىسبەتەن ئىسلاھ قىلغان ئاساستا تىل سۈپىتىنى يۇقىرى كۆتۈرۈش، ئۇنى تەرەققىي قىلدۇرۈش، بېيىتىش ۋە قۇۋۋەتلەندۈرۈش مۇمكىن.\n\nشۇنداقلا ھەقىقىي مەنىدىكى تىل - يېزىق ئىسلاھاتى قانداقتۇر سۇزۇق تاۋۇشلارنى ئاجىزلىتىش - ئاجىزلاشتۇرماسلىق، سۆزلەرنىڭ ئەسلى ئېتىمولوگىيەسىنى ئىزدەپ تېپىپ يېزىۋېلىشنى ئادەتكە ئايلاندۇرۇش مەسىلىسى ئەمەس. بەلكى مەزكۇر ساھەنىڭ ئۆز مۇتەخەسسىسى ۋە ئىجتىھاتكار ئالىمى بولغان پەخىرلىك ئۇستاز ئابدۇرەئۇپ ئەپەندى ئۆز تەتقىقاتىدا ئېيتىپ ئۆتكىنىدەك مەسىلىگە «ئىلمىي چەك قويۇش، مەدەنىي نورما بېكىتىش» مەسىلىسىدۇر. ئۇستاز ئابدۇرەئۇپ مىللەتنىڭ ئۆز ئوغلانى، ئۆز ساھەسىنىڭ سەمىمىي ۋە ساداقەتلىك مۆتىۋىرى بولۇش سۈپىتى بىلەن مىللەتنىڭ مەنىۋىيىتىنى پۈچەكلەشتۈرۈش، تەپەككۇر تىلىنى كېكەچلەشتۈرۈش قەستىدە بولغان ھەمدە بۇنىڭ ئەكس تەسىرلىرى ھەرقايسى ئىجتىمائىي قاتلاملاردا يۇقىرىدىن تۆۋەنگە قەدەر كۆرۈلىۋاتقان بىر دەۋردە، مەسىلىنىڭ جىددىيىتىنى ئىلمىي شەكىلدە ئوتتورىغا قويدى. ئۇستاز ئابدۇرەئۇپنىڭ ئوتتۇرىغا قويغانلىرىدىن مەلۇم بولدىكى، ئۇنىڭ تەكىتلەۋاتقىنى نوقۇل ئاجىزلىتىش ياكى ئاجىزلاتماسلىق مەسىلىسى ئەمەس، بەلكى ئۇنىڭدىنمۇ كەڭ دائىرىلىك بولغان، تىلنىڭ قاسراقلىرىنىلا ئەمەس، بەلكى تىل - يېزىقنى ئۇنىڭ روھىي زېمىنى دۇچ كېلىۋاتقان قۇرغاقلىقتىن ۋە نابۇتلۇقتىن مۇھاپىزەت قىلىپ تۇرغۇچى سىستېمىلاشقان بىر ئىلمىي فورمىغا ئىگە قىلىش، ئۇل ئاساسىنى مۇستەھكەملەيدىغان سېپىل قورغان قۇرۇپ چىقىش ئىدى. ئۇستاز ئابدۇرەئۇپ يەنە بۇنداق بىر قۇرۇلۇش خاراكتېرلىك ئىلمىي ھەرىكەت، شۇنداقلا مەۋجۇت رېئاللىقتىكى كۆنۈپ قېلىۋاتقان ناباب تىل ئادىتىنى بۆسۈپ چىقىش ۋە كۈتۈلگەندەك تىل ۋە يېزىق ئىنقىلابى قوزغاشنىڭ پەقەتلا ئۆزىنىڭ شەخسىنى مەركەز قىلغان بىر قانچە زىيالىينىڭ ھە - ھۇ قىلىشى بىلەن، قانداقتۇر ئۆزى مىسال تەرىقىسىدە كەلتۈرۈپ بەرگەنلىرىنى تەتۇر مۇقامچە ئىجرا قىلىش ئارقىلىق قوللىنىش تەشەببۇسىنى ئىلگىرى سۈرگەن ئەمەس. بەلكى ئۇ مۇناسىۋەتلىك ئىلمىي تەتقىقات ماقالىسىدا ئەسكەرتكىنىدەك ئىدى. ئۇستاز بۇ ھەقتە شۇنداق ئېيتىدۇ: «ئۇيغۇر تىل - يېزىق مەدەنىيىتى تەرەققىي قىلىپ كۈنىمىزدىكى مۇشۇنداق گۈزەل دەۋرگە ئېرىشەلىگەن ئىكەن، بىز تىل ئەھلى، تىل خادىملىرى ۋە تىل - يېزىقىمىزنى مىللىي مەدەنىيىتىمىزنىڭ ئۇل ئاساسى بىلىدىغان بارلىق زىيالىيلار تىل تەرەققىيات تارىخىمىز تەمىن ئەتكەن ئەمەلىي پاكىتلاردىن ساۋاق - دەرس ئېلىپ، سۆز - كەلىمىلەرنى قېلىپلاشتۇرۇش ۋە گەپ - جۈملىلەرنى تېخىمۇ قائىدىلىكلەشتۈرۈش مەسىلىسى بويىچە، پارلاق دەۋرىمىزنىڭ چاپسان قەدىمىگە ماس كېلىدىغان بىر ئىلمىي ئۆلچەك، بىر مەدەنىي پىرىنسىپ بېكىتىپ چىقىشىمىز لازىم.».\n\nدېمەككى، مەسىلە ئۇنداق تەتۇر مۇقامچە گىجىڭلىق يولى ئەمەس، ئەكسىچە زۆرۈرىيەتكە ئايلانغان تىل - يېزىق ئىنقىلابىدىن ئىبارەت ئىلمىي بىر ھەرىكەتنى قوغداشقا سالاھىيەت ۋە لاياقەتكە ئىگە بولغان ئىلمىي قوشۇن ۋە مۇتەخەسسىسلەرنى بارلىققا كەلتۈرۈش ياكى شۇنداقلارنىڭ تەشكىللىنىشى ئاساسىدا ھەقىقى مەنىدىكى ئىنقىلاپ قوزغاپ چىقىش، تىل - يېزىقنى قەدىمچىگە بىراقلا تارتىشتۇرۇشتەك تۇراقسىز ۋە ئىشتاھاغا باققان شەكىلدە، تەرتىپ - نىزامسىزچە رادىكال ئۇسۇل بىلەن ئەمەس، ئەكسىچە تىلشۇناسلىقنىڭ ئىلمىي قانۇنىيەتلىرىگە رىئايە قىلىنغان ۋە بۈگۈنكى تىلنىمۇ پۈتۈنلەي ئىنكار قىلمىغان شەكىلدە ئىلمىي تارازا بەلگىلەپ چىقىش، تىل ئەنئەنىسىگە، تىل تەرەققىياتى ۋە مەدەنىيەت خاسلىقىغا ئۇيغۇن بولغان پىرىنسىپ ۋە لايىھە ئوتتۇرىغا قويۇش ۋە ئۇنى ئىلمىي ئۆلچەك ئاساسىدا ئومۇملاشتۇرۇش مەسىلىسى بولغان ئىدى. ئەپسۇسكى، مىللەتنىڭ مانا مۇشۇنداق ئويغاق مۇتەپەككۇرلىرى تەرىپىدىن ئوتتۇرىغا قويۇلغان ساغلام ئىدىيەلىرى، ئىلغار كۆز قاراشلىرى «قوش تىل سىياسىتى»دىن ئىبارەت مىللەت تىلىنى ئېرىتىپ تۈگەشتۈرۈش سىياسىتىنىڭ بورانىغا دۇچ كەلدى. شۇنداقلا ئابدۇرەئۇپ ئۇستازنىڭ ئىلگىرى سۈرگەن ھەقىقىي مەنىدىكى «ئانا تىل»نى قوغداشتىن ئىبارەت ئىلغار تەشەببۇسىنى ئەڭ تۆۋەن چەكتىكى «ئۇيغۇرچە زۇۋان»نى ساقلاپ قىلىش سەۋىيەسىگە چۈشۈرىدىغان سۈنئىي ئانا تىل سەۋدالىرى ئوتتۇرىغا چىقتى. ھەر بىر ئۇيغۇر ئانىسىنىڭ تەربىيەسىدە بىمالال چىقارالايدىغان ئۇيغۇچە پاراڭ تىلىنى «قوش تىل» ئاتلىق سۇيىقەستچى سىياسەتنىڭ ئاتموسفېراسىدىن مەيدانغا كېلىۋاتقان ئاۋامدىكى ئىجتىمائىي قوغدىنىش پىسخىكىسىدىن پايدىلانغان بۇ سۈنئىي ئانا تىل سەۋدالىرى ئاتالمىش «ئانا تىل» داۋالىرى بىلەن دىققەتنى تەپەككۇر تىلىنى قوغداشتىن پاراڭ تىلىنى ساقلاپ قېلىشقا بۇرىشى، خىتاي ھاكىمىيىتىنىڭ مەزكۇر سۈنئىي «ئانا تىل»چىلىقنىڭ قىقاس - چوقانلىرىغا ۋاقىتلىق يېشىل چىراق يېقىپ بېرىشى، ئىجتىمائىي ھەرىكەتلىرىگە بەلگىلىك مۇددەتكە قەدەر، ياكى ئىشىغا يارىغان ۋاقىتقا قەدەر يېشىل چىراق يېقىپ بېرىشى قاتارلىق بىر تالاي سەۋەبلەر مىللەتنىڭ بىلىمدانلىرى تەرىپىدىن قوزغاشقا كېرەكلىك بولغان ھەقىقىي مەنىدىكى «ئانا تىلنى مۇھاپىزەت قىلىش» ئىلمىي ئىنقىلابىنى سۈنئىي چىقىرىلغان چاڭ - توزانلار ئارىسىغا كۆمۈپ قويدى. مىللەتنىڭ تىل ئاشىنالىرى، ئۈست تىل قۇرۇلۇشىغا كۆڭۈل بۆلگۈچى بىلىمدانلىرى تەرىپىدىن ئابدۇرەئۇپ ئەپەندىنىڭ ئوتتورىغا قويغان ئىدىيەلىرى مۇھاكىمە قىلىنىش، مۇكەممەللەشتۈرۈش ۋە پىششىقلىنىشنى باشتىن كەچۈرمەي تۇرۇپ، ئىلمىي پىلان تۈسىگە كىرمەي تۇرۇپ ئىدىيە ئىدىيە ھالىتىدە قالدى. مەسىلىگە قايتىپ كەلسەك، ئابدۇرەئۇپ ئۇستازنىڭ تەكىتلەۋاتقان تىل - يېزىق ئىنقىلابى قانداقتۇر ۋەتەندىن چەتئەلگە ساق سالامەت يولغا سېلىۋېتىلگەن سۈنئىي «ئانا تىل» چىلەر تەكىتلەۋاتقاندەك شاكال «ئانا تىل»نى مۇھاپىزەت قىلىش ئەمەس، ياكى قانداقتۇر تۈرك تىلىنىڭ لەھجىلىرىدىن خەۋەردار بىرىنىڭ ئىشتاھاسىغا بېقىپ سۆزلۈك ۋە ھەرپلەرنىڭ ئوقۇلۇش ياكى يېزىلىشىگە دائىر ئابدۇرەئۇپ تەكلىماكانىينىڭ تەشەببۇسىنى ئاتالمىش ئاتالمىش «ئىشقا ئاشۇرۇش»، «ئەجداد تىلىغا قايتىش» نامىدا ئىلمىي ئۆلچەكسىز ۋە پىرىنسىپسىزچە تەتۇر مۇقام تۈسىنى ئالغان تىل - يېزىق ھەرىكىتىنى قوزغاش ئەمەس.\n\nكۆرمەكتىمىزكى، ھەر ئىشقا ساھە ۋە شۇ ساھەنىڭ مۇتەخەسسىسى، لاياقەت ۋە سالاھىيەت ئىزدىگۈچىسى بولغان ئاۋانگارتلىرىمىز ئابدۇرەئۇپ مۇئەللىمنىڭ بۇندىن يىللار ئاۋۋال ئوتتورىغا قويغان ئىلمىي تەشەببۇسىنى ئوز ئورنى ۋە ماقامىدا ئورۇنداشقا زېمىن ھازىرلاش تەشەببۇسىغا يېقىنمۇ كەلمەيدىغان تەرزدە، تۈگەل ئابدۇرەئۇپ مۇئەللىمنىڭ بىر پارچە ماقالىسىنى دەستەك قىلىپلا تەرتىپسىز يول تۇتۇشقا ئۇرۇنىۋاتقانلىقى كۆزگە چېلىقماقتا. ئەلۋەتتە بۇ يەردە تەكىتلىنىۋاتقىنى بىرىنىڭ شەخسى ئىرادىسىنى ۋە تاللىشىنى ئەيىبلەشكە تېگىشلىك بولغانلىقى ئەمەس، ئەكسىچە ئابدۇرەئۇپ پۇلاتنىڭ ئىلمىي كۆز قاراش ۋە ئىلغار ئىدىيەسىنى يۈزەكىلەشتۈرگەن، ھەتتا بىر تۈرلۈك سۇيىئىستېمال سەۋىيەسىدە قوللىنىش ۋەزىيىتى مەيدانغا كېلىۋاتقانلىقىدۇر. مۇھەققەقكى، خىتاي روھسىزلاشتۇرۇۋەتكەن، پۈچەكلەشتۈرۈۋەتكەن تىلىمىز ئىسلاھاتقا، ئىنقىلابقا موھتاج. لېكىن بۇ ئىنقىلاب ئۆرۈپ - چۆرۈش تىپىدىكى، ياكى مىللەت ئىستېمالىغا ئۇيغۇن ئەمەلىي خىزمەتلەر روياپقا چىقىرىلماستىن ئىلغارلىقنى زىيادە پەش قىلىش تىپىدىكى ئىنقىلاب بولماسلىقى لازىم.\n\nتىل - يېزىقىمىز ئەلۋەتتە ئېنقىلابقا موھتاج. لېكىن بۇنىڭ ئىلمىي خىزمەتلىرى، ئاۋانگارتچە ھەرىكەت مۇئەسسەسەلىرى ئۆز ساھەسىنىڭ ئىلمىي لاياقىتىنى قازانغان ۋە سالاھىيەتنى قولغا كەلتۈرگەن مۇتەخەسسىلىرىنىڭ قولىدا ئىشقا ئىشىشى كېرەك. ھەرگىزمۇ بۇ ئىشتا مەزكۇر ساھەنىڭ ئۆز تەشەببۇسچىلىرى رەفەرانس مەنبەسىگە ئايلىنىپ سۇيئىستېمال ئوبيېكتىغا، باشقا ساھەنىڭ ھەۋەسكارلىرى بولسا، چالا - چالپاق تەتبىقچىسىغا ئايلىنىپ قالماسلىقى لازىم.\n\nتىل - يېزىقىمىز مۇھەققەقكى ئىسلاھاتقا موھتاج. لېكىن بۇنىڭ ماكانى ۋە ماقامى شۈبھىسىزكى سەرسانلىقتا يۈرۈۋاتقان توپ ئىچىدە، نورمال ئۇيغۇرچىسىنى بىر - بىرىگە تەرجىمە قىلىپ بېرىش دەرىجىسىدىكى كىشىلەر توپى ئارىسىدا ئەمەس، بەلكى ئانا ۋەتەننىڭ قوينىدا، ئانا ۋەتەندە بەدەل تۆلەۋاتقان، ئۈستىلىرىگە يوپۇرلۇپ كەلگەن تىل كىرىزىسى، دىن كىرىزىسى، مەدەنىيەت كىرىزىسى ۋە بىر پۈتۈن ھالەتتە دۇچ كېلىۋاتقان مەۋجۇتلۇق كىرىزىسى قاتارلىقلار بىلەن يەكمۇيەك ۋەيا كوللېكتىپ ھالەتتە كۈرەش قىلىۋاتقان، جەڭ قىلىۋاتقان، جىھاد قىلىۋاتقان غازىيانە مىللەتنىڭ باغرىدا بولمىقى لازىم.\n\nدەرھەقىقەت، بۈگۈننىڭ ۋەزىيىتى نېمىنى ئاۋۋال قىلىش، نېمىنى ئاۋۋال ئورۇنداش، نېمىنى ئاۋۋال ئىشقا ئاشۇرۇش كېرەكلىكى ئۈستىدە باش قاتۇرۇش كېرەك بولۇۋاتقان بىر ۋاقىت. شۇنداقلا بۇ سەرسانلىق ھاياتتىن كېلەچەككە سوزۇلغان مەۋجۇدىيەتنى مۇھاپىزەت قىلىش ئۈچۈن بىر ئىمكانىيەت، بىر پۇرسەت ئىزدەۋاتقان، مىللەتنىڭ ئاسارەتتىن قۇتۇلۇشى ئۈچۈن بىر كىشلىك ھەسسە قوشماقچى بولغان ھەر ساھە ئىگىلىرىنىڭ ئىلگىرىلەش، سىستېمىلىشىش ھەققىدىكى ئىدىيەلىرى، لاياقەت ۋە ئەھلىيەتلىكنى ئاساس قىلىش خۇسۇسىدىكى تەشەببۇسلىرى تەقدىرلەشكە ئەرزىيىدۇ. بىراق، ئۆزلىرى دىيالوگ قۇرۇشۇۋاتقان قارشى تەرەپنىڭ دىيالوگ تىلىنى قۇرۇپ چىقىش، قارشىسىدىكى توپنىڭ بىمالال چۈشىنىپ يېتەلەيدىغان پىكىر تىلىنى، ئىدىيەۋى تىلىنى چۈشىنىش ياكى چۈشەندۈرۈش، ئۇلارغا ئۆز مەقسىتىنى بىمالال بايان قىلىپ ئۇقتۇرۇش قىيىن بولۇۋاتقان شارائىتنى كۆرۈپ تۇرۇپ، شەرت - شارائىتنى نەزەرگە ئالماسلىق ئاقىلانىلىككە ئۇيغۇن كەلمەيدۇ. يەنە كېلىپ بىر قەدەر تىل سەۋىيەسى ۋە تۈركىي تىللارنىڭ ئۇل - مەنبەلىرى بىلەن تونۇشلۇقى بار كىشىلەر ئاران ھەزىم قىلالايدىغان شەكىلدە قوللىنىلغان، شەخسىي تەقلىتكە ياتىدىغان ۋە قىسمەن كىلاسسىكلەشتۈرۈلگەن يېزىق تىلى بىلەن دىيالوگ قۇرماقچى بولۇش، ئۇلار چۈشىنىدىغان تىلدا بايان قىلىشقا ئېرىنگەندەك، باشقىلارنىڭ ئۆزىنى چۈشەنمەسلىكى ياكى يېزق تىلىغا كۆنەلمەسلىكىنى، نەزەرگە ئالماسلىقىنى گويا ئەجدادنىڭ تىلىدىن بىلىپ تۇرۇپ ياتلىشىۋاتقاندەك سىياقتا مۇئامىلە قىلىش قاتارلىقلار، مىللەتكە پىكىر ئىشلەپ چىقىرىۋاتقانلىقنى، ئۇلارغا ئەقىل ۋە چىقىش يولى تىپىش يولىدا ئەجىر قىلىۋاتقانلىقنى نامايىش قىلىۋاتقان ئاۋانگارتلار ئۈچۈن ياراشتۇرغىلى بولمايدىغان، ياراشتۇرسىمۇ، بىر ئىسلاھاتچىغا خاس ئاقىلانە پوزىتسىيە دېگىلى بولمايدىغان تۇتۇمدۇر.\n\nبۇ نۇقتىنى يەنە قۇرئان كەرىمدىكى «قانداقلا بىر پەيغەمبەرنى ئەۋەتمەيلى، بىز ئۇنى ئۆز قەۋمىگە بايان قىلىشى ئۈچۈن، پەقەت ئۆز قەۋمىنىڭ تىلىدا (سۆز قىلىدىغان) قىلىپ ئەۋەتتۇق»، دېگەن ئايەت يەنىمۇ ئوچۇقلاپ بېرىشى مۇمكىن. بىلىمىزكى، قۇرئان تىلىدا ئەلچى مەرتىۋىسىگە سازاۋەر بولۇشنىڭ ئالاھىدىلىكى ئۇنىڭ ئىسلاھاتكارلار بولۇشىدا گەۋدىلەنگەن. پەيغەمبەرلەر كۆپىنچە ھالدا ئەۋەتىلگەن قەۋمنىڭ ئىچىدىن، ئۇلارنىڭ كۈلتۈرى بىلەن پىششىق تونۇشقان، ئۇلارنىڭ دىيالوگ تىلىنى، سۆھبەت تىلىنى، مۇخالىپەتچىلىك قىلغان ۋاقىتتىكى مەنتىقىي يۆنىلىشىنى بىلىدىغان كىشلەر بولىدۇ. شۇڭا، ئۆزلىرىنىڭ ئىسلاھات پىكرىنى ئوتتۇرىغا قويغاندا ھەر قەۋم ئۆز مەنتىقىسى، مەدەنىيەت ھاۋزىسى، كۈلتۈر دۇنياسى ئاساسىدا قارشى يول تۇتماقچى بولىدۇ. پەيغەمبەرلەر ئۇلار چۈشىنىدىغان تىلدا بايان قىلغان، ئۇلارنىڭ مەنتىقىسىغا چۈشىدىغان خىتاب تىلى، دىيالوگ تىلى، سۆز ئۇسلۇبى قوللانغان، يەنى ۋەزىيەتكە باب لىسان، يەنى مۇناسىپ تىل ئىشلەتكەن.\n\nمەسىلىگە فارابىي ئىدىيىسى بويىچە قارىغان ۋاقىتتىمۇ مەسىلە شۇنداق. فارابىي نەزىرىدە بىر پەيلاسوپ ئەقلىي پەللىدىن كۆرگەنلىرىنى پەلسەپە تىلىدىغان باشقا تىلدا ئىپادىلىيەلمەيدۇ. چۈنكى ئۇنىڭ بىلەن دىيالوگ قىلىش، ئۇنىڭ چۈشەنگىنىنى چۈشىنىش پەقەتلا پەيلاسوپ سەۋىيەگە يېتىش بىلەن مۇمكىن. ئەمما بىر پەيغەمبەر ئۆزىنىڭ روھىي ۋە زېھنىي يۈكسەكلىكى بىلەن پەيلاسوپ كۆرگەننى، ھەتتا ئۇ ھالقىيالمايدىغان پەللىدە تۇرۇپ ھەقىقەتنى كۆرىدۇ، شۇنداقلا ئۇ كۆرۈپ يەتكەن، ياكى بىلدۈرۈلگەن ھەقىقەتنى ھەر ئىنسان بەلگىلىك شەكىلدە چۈشىنىدىغان تىلدا ئىپادىلىيەلەيدۇ. بۇ ۋەجىدىن پەيغەمبەرنىڭ ئىسلاھاتى پەيلاسوپنىڭ ئىسلاھاتىدىن تېخىمۇ ئۈنۈملۈك ۋە ئالەمشۇمۇل، تىل ئىپادە سەنئىتى تېخىمۇ رەڭدار. بۇ سەۋەبتىن فارابىي نەزىرىدە پەيلاسوپ يېتەكچىلىكىدە تەشكىللەنگەن دۆلەتكە قارىغاندا پەيغەمبەرنىڭ باشچىلىق قىلغان دۆلىتى تېخىمۇ مۇكەممەل ۋە سائادەتلىك.\n\nمەلۇم مەنىدىن ئېيتقاندا، شۇنداقلا مەسىلىگە مىللىي خاسلىقىمىز نۇقتىسىدىن قارىغان ۋاقىتتا، بۇ مىللەتنىڭ ئىسلاھاتكارلىرىنىڭ يولى ئۆز نۆۋىتىدە پەيغەمبەرانە يولدۇر. ئەڭ گۈزەل ئۈلگە ئۇنىڭدا، ئەڭ ئۈنۈملۈك ئىسلاھات يولىمۇ ئۇنىڭ يولىدۇر. بۇ جەھەتتىن بىزدە ئىسلاھات ئىدىيەسىنىڭ بولۇشى ئايرىم مەسىلە، لېكىن بۇنى نۆۋەتتىكى ۋەزىيەتتە ئاكتىپ ۋە قوبۇل قىلىشقا مۇناسىپ تىل بىلەن بايان قىلىش مېتودى، ئالدىن قىلىشقا تېگىشلىك بىلەن پۇرسىتىنى كەلتۈرۈپ قىلىشقا مۇناسىۋەتلىك ئىشلارنىڭ ۋاقتى زامانىنى دىتلاپ ئوتتۇرىغا قويۇشنى بىلىشىمىز ئايرىم مەسىلە. ئۇنداق بولمىغاندا، «مېنىڭ مەيدانىم توغرىتى، ئىدىيەم ئىلغارتى، خەق بىلەن نېمە كارىم» پەدىسىگە يول تۇتۇشتەك ۋەزىيەت شەكىللىنىدۇ، -دە، گويا ئامىننى پەس دەيدىغان جامائەتنىڭ قەپ ئوتتۇرىسىغا كىرىۋېلىپ مەسجىد ئىمامى فاتىھەنى تۈگىتىشىگە ئۈلگۈرۈپ «ئامىىىن» دەپ ئۈنلۈك توۋلىغان، بۇنىڭغا كۆنۈكمىگەن جامائەت ئەجەبلەنگىنىدە، نارازى بولغىنىدا بولسا، ئۆزىنى سۈننەتنى ئىھيا قىلماقچى بولغانلىقى بىلەن ھەقلىق ئورۇنغا ئۆتمەكچى بولغان دىتسىز تالپىچاقتىن پەرقىمىز قالمىغان بولىدۇ. ئىسلاھات ئىدىيەسى بولغانكەن، ئۇنى قارشى تەرەپنىڭ چۈشىنىدىغان تىلىدا بايان قىلىشقا ياناشماي ئەكسىچە ئۈستىلەپ ئۇلار تەرىپىدىن تاپا - تەنىگە، يەكلىنىشكە ئۇچرىغان ۋاقىتتا، «مېنىڭ ئىدىيەم ئىلغار تۇرسا» دېگەن زاكوننى ئىلگىرى سۈرۈشتىن بۇرۇن شۇلار چۈشىنىدىغان تىلدا، قانچىلىك بايان قىلالىدىم، ئۇلارنىڭ قارشى ئىتتىھاملىرىغا شۇلارغا باب تىل ۋە يېزىقتا قانچىلىك ئىزاھلىيالىدىم، دېگەننىمۇ ئويلاپ كۆرۈش لازىم. ئۇنداق بولمىغاندا، مەسىلە ئۇقۇشالماسلىقتىن تەرەققىي قىلىپ ئۇقتۇرالماسلىققا، ئۇقتۇرالماسلىق ۋە ئۇقۇشماسلىقتىن ھالقىلىپ ئۇققىلى ئۇنىماسلىق ۋە ئۇقتۇرغىلى بولماسلىققا بېرىپ يېتىشى، زاكونلىشىش تەرەققىي قىلىپ تۆھمەتلىشىشكە، ئۇنىڭدىنمۇ ھالقىپ قۇتۇپلىشىشقا ئايلىنىپ قېلىشى ۋاقىت مەسىلىسى بولىدۇ خالاس! خۇددى ھازىرقىدەكلا...\n\n**يازار:** بۇرھان مۇھەممەد\n**ۋاقتى:** 2020-يىل 29-ئىيۇن"}
{"title": "ئۇۋالغا قالغان ساقال ۋە بۇلغىنىۋاتقان موللا ئوبرازى", "author": "بۇرھان مۇھەممەد", "date": "2021-03-17", "tags": [], "content": "# ئۇۋالغا قالغان ساقال ۋە بۇلغىنىۋاتقان موللا ئوبرازى\n\n**(1)**\n\nتەنقىدنى دۈشمەنلىك قىلىش دەرىجىسىگە كۆتۈرۈپ چىچاڭشىيدىغان، ئۆزىگە قارشى پىكىر قىلىشنى دىنغا قارشى چىقىشقا تەڭ سانايدىغان تەلۋە زېھنىيەتلىك تىپلارنىڭ داموللا ئاتىلىۋاتقانلىقىغا شاھىت بولۇۋاتقانلىقىمىز كىشىگە بۇ ۋاقىتقا قەدەر قىلىنىۋاتقان بىمەنىلىك، تومپايلىق ۋە ساپاسىزلىقلارنىڭ كامېرا ئالدىدا قېلىن يۈزلەرچە قىلىنىپ كېلىۋاتقانلىقىدىن ئانچە ھەيران قېلىشنىڭمۇ ئورنى قالمىغانلىقىنى ھېس قىلدۇرىدۇ. ئەزۋەيلەۋاتقانلىرىدىن ئۆمرىدە قول تۇتۇپ ئانا تىلدا چىقىۋاتقان بىرەر ئەدەبىي ژۇرنال ياكى ئەسەرنىڭ بىرەر بۆلۈمىنىڭ مېغىزىنى چېقىپ ئوقۇپ باققانلىقىمۇ شۈبھىلىك بولغان بۇ تۈردىكى موللا ئاتىلىۋاتقان تىپلارنىڭ ئۇيغۇر تىلىدىكى بىر پارچە ئوبزورنى جايىدا چۈشىنىپ ئوقۇيالىشىدىن، تەنقىدلەرنىڭ قايسى نۇقتىدىن دېيىلىۋاتقانلىقىنى ئاڭقىرىپ ھەزىم قىلىپ تۇرۇپ جاۋاب قايتۇرالىشىدىن سۆز ئېچىش ھەقىقەتەن قېيىن، ئەلۋەتتە! ئوبزور ئۇقۇمىنىڭ ئانا تىلدىكى مەنە - مەفھۇملىرىغىمۇ ياتلىشىش ھارپىسىدا تۇرغان، تەنقىد ئۇقۇمىنىڭ ئىجتىمائىي ساھەلەردە قايسى تەرز ۋە قاندا ئۇسلۇبتا بولىدىغانلىقىدىن بىخەۋەر بۇ قوۋمداشلارنىڭ يېزىلىۋاتقان ئوبزورلارغا لايىق بىرەر رەددىيەنى قەلەمگە ئالالىشى، ئۆز پىكرىنى سىستېمىلىق ئانا تىلدا ئىپادىلىيەلىشى دەرۋەقە، سۆگەتتىن ئامۇت كۈتكەندەك بىر ئىش. لېكىن بۇ يەردىكى مەسىلە پىكىرگە پىكىر بىلەن جاۋاب قايتۇرۇش ئەمەس، ئەكسىچە تۆھمەت خاراكتېرلىك سۆزلەرنى رەمبالچە تۇتۇملار بىلەن بېزەپ ئۆز گېپىنى يورغىلىتىش بولۇۋاتقانلىقىدۇر. ئالايلۇق، «ئىبنى مەسئۇدتا بار ساقال ئەبۇ جەھىلدىمۇ بار» ناملىق يازمىدىن يۈز قېتىم ئوقۇسا يۈز قېتىم ساقالنى ياكى ساقاللىق دىنىي ئۆلىمانى بىر نەرسە دېگەنلىك چىقمايدىغان ۋە ياكى ساقالنىڭ شەرئىي ھۆكمىگە قارىتا ھېچقانداق ئالاقە چاتقىلى بولمايدىغان تۇرسىمۇ، «داموللا» ئاتىقىدىكى زات تەرىپىدىن قارشى تەرەپكە تەئەددى ۋە تۆھمەتلەرنى ياغدۇرۇپ ئەھكام كېسىشلەر يۈز بەردى. ۋىدىيوسىدىكى چېچىلاڭغۇ قايناشلاردىن قارىغاندا مەزكۇر زاتنىڭ ئىسلام ئالىي بىلىم يۇرتىدىن شەرئىي ئىلىم ئۆزلەشتۈرۈش ئەمەس، قارغىش قېپىلىقتىن ئۇدۇم قالغان ھاكاۋۇرلۇق، بىلەرمەنلىك ۋە ساختا ئالىيجانابلىق خۇسۇسىيەتلىرىنى پىششىقلاش بولغانلىقى كۆرۈنۈپ تۇرۇپتۇ.\n\nخەير، سىياسىي سەھنىدە ئىسمى بىلەن جىسمى قوشۇلۇپ بوي كۆرسەتكەنلىكىگە تۆت - بەش يىل بولۇشىغا قارىماي، قارىسىغا باشقىلارنى «سىز چوقۇم خىتاينى خىتاي دەۋاتقىلى تۆت يىل بولدى» دەپ بىلجىرلايدىغان، ئۆزىگە كەلگەندە بولسا، ئىسمى جىسمىنى ئالا خورجۇننىڭ بىر بۇرجىكىگە تىقىۋېتىپ تۇرۇپ ئۆتكۈزگەن تالىپلىق ۋە ئىمامەتچىلىك كۈنلىرىنىمۇ سىياسىي دەۋاغا چېتىپ خۇددى ۋىزا - ئىقامەت ئۇزارتقاندەك ئاتالمىش 30 يىلغا ئۇزارتىپ تۇرۇپ چوڭ سۆزلەيدىغان داموللا ئاتىقىدىكى بۇ ساقاللىق زات ئۆزىنىڭ بىر كىشىلىك ئىلىم ئەھلى تەرىقىسىدە سۆز قىلىشنى ئادىتى بويىچە ئۇنتۇپ يەنە شۇ ئۆزىنى ئۇيغۇرلار سايلىغان قازى كالانلىق تەرىقىسىدە «بىز مۇنداق يەي»، «بىزگە كەلسە بولىدۇ يەي»، «بىز مۇنداق دەيمىز، قىلىمىز يەي» تەرىقىسىدە ئەزۋەيلەشنى داۋام قىلىپتۇ. بۇ زات يېرىم سائەتتىن ئارتۇق ۋىدىيوسىدا ساقال دۈشمەنلىكى مەسىلىسىنى تۈپ مەزمۇن قىلىپ تۇرۇپ گەپ يورغىلاتقان ئىكەن، بۇ ھەقتىكى تەنقىد ئىگىلىرىدىن بىرى بولغان كەمىنىمۇ ساقال تېمىسى ۋە ساقال مەسىلىسى ھەققىدە قارىشىم ھەققىدە ئىككى كەلىمە توختىلىپ قويۇشنى لايىق كۆردۈم!\n\nئالدى بىلەن ھازىرقى زامان ئۇيغۇر ئەدەبىي تىلىنىڭ ئىپادە ئۇسلۇبىدىن ئازدۇر كۆپتۇر ساۋاتى بار ھەرقانداق بىر ئوقۇمۇشلۇق كىشى «ئىبنى مەسئۇدتا بار ساقال ئەبۇ جەھىلدىمۇ بار» ناملىق يازمىدىن قانداقتۇر «داموللا» زاتىمىزنىڭ تۆھمىتىدەك ساقالنى بىرنەرسە دېگەنلىك، دىنىي ئادەمنىڭ ساقىلى بىلەن ھەپىلەشكەنلىك مەنىسىنى چىقارمايدۇ. ھەتتا چىقىرىمەن دېسىمۇ، ئۇ جۈملىدىن ئەھلى سۈننەتچە تەئۋىل قىلىش ئۇياقتا تۇرسۇن، مۇئتەزىلچە تەئۋىل قىلىپمۇ، باتىنىيچە ۋە ھەتتا ئىشراقىيچە دەم ئۇرۇپ يۈرۈپمۇ چىقارغىلى بولغىدەك بىرەر ئىشارەت ۋە ياكى مۇشتەرەك (بىردىن كۆپ مەنىگە ئورتاق ئىشلىتىلىدىغان) سۆزلەر مەۋجۇت ئەمەس. مەزكۇر ماقالىدىكى جۈملىنىڭ مەزمۇن قۇرۇلمىسىدىن ئۆلىمالىقنىڭ ھەقىقىي ئوبرازىنىڭ شەكىلنى ئالدىنقى ئورۇن قويۇشتا ئەمەس، ئوقۇغان ئۇچۇر مەلۇماتلارنى بىلىمگە ئايلاندۇرۇش ۋە پاراسەت ئىگىلەشتە ئۆز مەنىسىنى تاپىدىغانلىقى، كىشىگە ھەقىقىي يارىشىقلىقنىڭ بىلىم ۋە پاراسەتتە گەۋدىلىنىدىغانلىقى ئۇرغۇلانغان. ھالبۇكى، IQسى (ئەقلىي ئىقتىدارى) بالاغەتكە يەتكەنلىكى ئىشەنچىسىز بۇ زاتى مۇبارەكنىڭ ساقال سۆزى ئارىلىشىپ قالغان جۈملىدىن يازما ئاپتورىنىڭ مۇددىئاسىغا ھۆكۈم پىچىۋېتىشى، يازما ئىگىسىنى «دىنىي ئادەملەرگە دۈشمەنلىكى بار، بىزگە بىر نەرسە دېگەنلىك دىنغا ھۇجۇم قىلغانغا ئوخشاش» دەيدىغان تېتىقسىز دىياگنوزىنى قويالىغانلىقى ھەقىقەتەن ئىلىم ۋە مەنتىقە نۇقتىسدىن كۈلكىلىك بىر ئەھۋال. ئەمەلىيەتتە مەزكۇر يازمىدىكى جۈملە خۇددى ھەسەن بەسرىينىڭ «ئىمان قۇرۇق ئارزۇ - ئارمان بىلەن ياكى تاشقى قىياپەت (چىراي - تۇرقمۇ بۇنىڭ ئىچىدە − ت) نى زىننەتلەپ بېزەش بىلەن بولمايدۇ، ئىمان قەلبكە چوڭقۇر ئورنىسا (شەكىلگە ئەمەس ماھىيەتكە يىلتىز تارتسا − ت)، ھەمدە ئەمەل بۇ ئورنىغان ئىماننى راستقا چىقارسا (ئەمەلىيىتى ئىمانىغا ئۇيغۇن ھالدا ئىش - پائالىيەت قىلغانلىقىنى تەستىقلايدىغان ھالغا كەلسە)، ئاندىن ئۇ ھەقىقىي ئىماندۇر» دېگەن سۆزىگە مەزمۇن قۇرۇلمىسى ئېتىبارى بىلەن ئوخشاش بولۇپ، تارىختا ھېچبىر ئۆلىما بۇ سۆزنى ئوقۇپلا ھەسەن بەسرىي بىرىنىڭ ئىمانىغا مېتىر قويۇپ ئەمەل قىلمىساڭ كاپىر بولىسەن، دېدى، دەپ چاپلاشقان ئەمەس. ئەگەر چاپلاشقان تەقدىردە ئۇنىڭ بۇ تۇتۇمى ئىلىم ۋە مەنتىقىگە توغرا كەلمەيلا قالماي يەنە ئۇنىڭ نورمال بىر مەتىننى ئوڭ تۇتۇپ ئوقۇش ساۋاتى بارلىقىغىمۇ گۇمان چۈشىدۇ. خۇددى شۇنىڭدەك، بىرىنىڭ ئىسمىشەرىپى تىلغا ئېلىنمىغان ھالدا «ئۆلىمالىقنىڭ ئوبرازىنىڭ ساقالدا ئەمەس، ئىلىم - مەرىپەتتە ئىكەنلىكى، ئۆلىمالىق ئوبرازنىڭ كىشى يارىشىقىنىڭ تاشقى بېزىكى بولغان ساقالدا ئەمەس، ئىلىم - پاراسەتتە مۇجەسسەم تاپىدىغانلىقى» ئىپادىلەنگەن بىر ئابزاستىن «ساقال دۈشمىنى، دىن دۈشمىنى» خۇلاسىسى چىقىرىپ ئېسىلىشنىڭ ئۆزىمۇ تېتىقسىزلىق ۋە قوپال قىلىپ ئېيتقاندا، تەلۋىلىك، قاتماللىقتۇر. بۇ بىرىنچى نۇقتا.\n\n**(2)**\n\nئىككىنچى نۇقتىغا كەلسەك، مەزكۇر «داموللا» زات ئاغزىدىن چۈشۈرمەي تەكرار ۋە تەكرار «ساقالنى ئەرنىڭ زىننىتى، بىزدەك ساقىلى بارلار سىزنى ھالاللىغان» دېگەن ياغلىق قاپاققا ئايلىنىپ كەتكەن جۈملىلەرنى ئۇرغۇلاش ئارقىلىق ئۆزىچە يازما ئىگىسىنى «موللا دۈشمىنى» دېگەن ئاساسسىز ھۆكۈمىگە يانداشتۇرۇپ تۆھمەت ئۈستىگە تۆھمەت ئارتىپ ئۈلگۈرىدۇ. بۇمۇ دىننى قاتماللىقنى ئىسلاھ قىلىش، ھىدايەت ئاسمىنىمىزنىڭ يۇلتۇزلىرىنىڭ ساقىتىلىۋاتقانلىقى، پەيغەمبەر مىراسىغا ساھىب چىقىدىغان ئىلىم قوشۇنىنىڭ يېتىشىپ چىقىشى كېرەكلىكى ھەققىدە تەكرار ۋە تەكرار ماقالىلىرىدە ئىلگىرى سۈرۈپ كېلىۋاتقان مەندەك بىر يازارغا ياراشتۇرۇش ئۈچۈنمۇ تەلۋىلىككە يانداشقان داپيۈزلۈك، يەنە ئازراق دۆتلۈكنى ئۆتنە ئېلىشقا توغرا كېلىدۇ. ئۇنداقتا بۇ قەدەر قارا بىسچە تۆھمەت قىلىپ تۇرۇپ «دىن دۈشمىنى، ساقال دۈشمىنى» يارىتىشقا ئۇرۇنۇش ئارقىسىدا نېمە بار. ئەگەر ماڭا قالسا، ئەخمەقلىق بار، دەپ جاۋاب بېرىشتىن باشقا چارە يوق. چۈنكى، ساقال ماڭا كۆرە ئىسلام مەدەنىيىتىگە تەۋە ھەرقانداق كۈلتۈردە ئۆسۈپ يېتىلگەن ئەر كىشىلەردە پەرقلىق پاسون ۋە شەكىلدە زىننەت سۈپىتىدە قويۇلۇپ ئۇدۇملاشقان، ئەرلىك تۈس، خاراكتېر ۋە خاسلىقنى گەۋدىلەندۈرۈشتە ئەڭ ئوبرازلىق ئالاھىدىلىك بولغان ئادەت بولغان، ھەمدە شەرئىي نۇقتىدىن فىقھىي ئەھكاملاردا ۋاجىپ ياكى سۈننەت تەرىقىسىدە پەرقلىق مەزھەپ ئەھلى ئارا ئەھمىيەت بىلەن ئەمەل قىلىنىپ، ئەۋلادمۇئەۋلاد ئەر مۇسۇلمانلارنىڭ كىشىلىك ئوبرازىنى كۆركەملەشتۈرۈش، خاسلىق قوشۇش رولىنى ئۆتەپ كەلگەن ئەنئەنىلەردىندۇر. پەيغەمبەر دەۋرىدە ساقال ۋە بۇرۇت مەسىلىسى خىرىستىيان ۋە يەھۇدىيلارنىڭ چىراي شەكىل ئادىتىگە مۇخالىپەت يۈزسىدىن قانداق پاسوندا قويۇش كۆرسىتىپ بېرىلگەن. ئىسلامىيەت ئەرەب ئارىلىنىڭ سىرتىغا ھالقىغاندىن كېيىن پەرقلىق مىللەت ۋە كۈلتۈرلەردە شۇ مىللەت ئۆرپى ئاساسىدا ئومۇملاشقان. تا بۈگۈنكى ئۇيغۇر كۈلتۈر ۋە مەدەنىيىتى يېڭى زامان مۇستەملىكىچىلىكىنىڭ دەھشەتلىك خىرىسىغا دۇچ كەلگەن، مەدەنىيەت ئاسسىمىلياتسىيەگە مەھكۇم قالغان بىر دەۋرگىچە ساقال - بۇرۇت مەسىلىسى تەبىئىي جەرياننى داۋاملاشتۇرۇپ كەلگەن. ئاسارەت دەۋرىدىن كېيىن بۇ مەسىلە ياتلاشتۇرۇش سىياسەتلىرى تۈرتكىسىدە قايتىدىن ئۆتكۈرلەشتى ۋە ئىسلامىي كىملىكنى مۇھاپىزەت قىلىشتا دىيانىتى كۈچلۈك ئەرلەر ئۈچۈن سەزگۈر مەسىلىگە ئايلاندى. بۇ سەزگۈرلۈكنى جىددىي مەنىدە دىققەتكە ئېلىشتا، ھەمدە مىللىي تەركىبنىڭ بىر قىسمى بولغان ئىسلامىي خاسلىقنى ساقلاشتا ساقالنىڭ رولىنى ھېس قىلمايدىغان شالغۇت زىيالىيلار ۋە ساقالنىڭ شەرئىي ئەھكامىدىنمۇ بەكرەك «ئېڭەكتىكى تۈكنى مۇقەددەسلەشتۈرۈپ» باشقىلارنىڭ ئېتىقادى ۋە ئەخلاقىغا تون پىچىدىغان ھەمدە «ئېڭەكلەرنى تۈكلۈكلەشتۈرۈش» دەۋىتىنى بىرىنچى دەرىجىلىك دىنىي ۋەزىپە قىلىۋالغان بىر تۈركۈم چالا چالپاق تالىپچاق دىندارلاردىن باشقا ئومۇم ئۇيغۇر توپى قايسى يۇرتتا دىنىي كۈلتۈر ئاجىز ياكى كۈچەيسە شۇ خىل كۈچىيىش ۋە ئاجىزلىشىشقا قاراپ پاراللېل ھالدا ساقال ۋە بۇرۇت ئەنئەنىسىگە ئەمەل قىلىپ كەلدى ۋە چەتئەللەردىمۇ شۇ تەرىقىدە داۋام قىلىۋاتىدۇ. شۇڭا ساقال مەسىلىسى ھەسەن بەسرىينىڭ يۇقىرىدىكى سۆزىگە ئۇيغۇنلاشقان ھالەتتە ئىسلامىي ئەنئەنە ساغلاملاشسا زاماننىڭ ئۆتۈشى بىلەن مىللىي ئاڭنىڭ يۈكسىلىشىگە قاراپ ساقال بۇرۇت مەسىلىسى توقۇنۇش ۋە خىلاپىي مەسىلە بولۇش نۇقتىسىدىن چىقىپ تەبىئىي ھەل بولىدۇ. ئىسلامىي كۈلتۈر مۇھىتى يارىتىلمىسا، ساغلام ئىسلامىي ئاڭ مىللەتتە يۈكسەلمىسە، خۇددى خىتاي بىر مەزگىللەردە مەھەللىمۇمەھەللە قوغلاپ يۈرۈپمۇ، مەجبۇرىي چۈشۈرگۈزۈپ يۈرۈپمۇ مىللەتنىڭ يىگىت - ئەرلىرىنى ساقالسىز ۋە بۇرۇتسىزلاشتۇرۇشقا قايىل قىلالمىغاندەك، ساقال - بۇرۇتقا دائىر ھەدىسلەرنى بىرمۇبىر تەرجىمە قىلىپ ئۆيمۇئۆي كىشىلەرنىڭ كۆزىگە دىيەسلىتىپ تىقىۋەتكەن تەقدىردىمۇ، كۇپۇر، پاسىق تەھدىتلىرىنى ئىشقا سېلىپ يۈرۈپمۇ قويدۇرالمىغان ساقالدىن ئالالمىغان دەردىنى بىراۋنىڭ ئىمانىغا مېتىر قويۇپ، ئەخلاقىنى جىڭغا سېلىپ كۆزگە كىرىشىۋېلىش بىلەن چىقارغان تەقدىردىمۇ ساقال - بۇرۇت مەسىلىسى ئۇنداق ئوڭاي ھەل بولمايدۇ. ئەسلىدىمۇ 90 – يىلدىن تارتىپ قاينىغان ساقالپەرۋەر ئېقىملارمۇ ھازىرغا قەدەر بۇ مەسىلىنى ھەل قىلالىغىنى يوق. چۈنكى دۈشمەن قىلغۇلۇقنى قىلدى، بىز قىلىشقا تېگىشلىكنى لايىقىدا قىلىپ بولالمىدۇق، ھەم قىلمىدۇق. شۇڭا ساقال ۋە بۇرۇت مەسىلىسىدىكى ئۇيغۇر جەمئىيىتىنىڭ ۋەزىيىتى مۇشۇنداق. شۇڭا مەزكۇر زاتى مۇبارەك «داموللا» ھەزرىتىم بىراۋنى ساقال دۈشمىنى چىقىرىشتىن، ساقالدىن ئاتلىتىپ دىن دۈشمىنىگە چىقىرىشتىن ئاۋۋال تەنقىد يازمىسىنى ئاڭقىرالايدىغان بىرەر ئىستۇدېنتقا ئوقۇتۇپ بولسىمۇ چۈشىنىۋېتىپ گەپ قىلىشى، مۈجمەل بىلىنسە مۇھاكىمە قىلسا ياكى بولمىسا يازارنىڭ ئۆزىگە شەرھىلىتىۋېتىپ ئاندىن بىلجىرلىسىمۇ كېچىكمەيدىغانلىقىنى ئاڭقىرىشى كېرەك ئىدى. لېكىن ئۆزىنىڭ رەمبالچە تەخمىنىنىڭ پالچىدىنمۇ توغرا چىقىدىغانلىقىغا ئىشىنىپ قالغان، باشقىلارنى دۆت چاغلاپ تۇرۇپ «بىز ئۇنداق، بىز بۇنداق دەپ كۆپچىلىك نامىدا جار سالىدىغان» بۇ بومبا ساقال «داموللا»نىڭ ئۆزىگە قويغان تەمەننالىرى مەسىلە تەھلىل قىلىشتىكى كەم ئەقىللىقىنى يەنە بىر قېتىم كۆرسىتىپ قويدى. شۇنداق قىلىپ مۇبارەك ساقىلىنى ئۇدۇل كەلگەن زىيالىينىڭ رەگەتكە ئېتىپ ئوينايدىغان نىشان ئوبيېكتى چاغلاپ قالغان بۇ «داموللا» پىكىر ۋە نەزەر ئەھلىلىرى ئالدىدا كۈلكىگە قېلىشتىنمۇ ئەيمەنمەيدىغان دەرىجىدە جۆيلۈپ ئولتۇردى. مانا بۇ بۈگۈنكى داموللا ئاتلىقلارنىڭ پېتىپ ياتقان كىرىزىسلىرىگە گۇۋاھ بولىدىغان تىپىك ئۆرنەك ۋە جانلىق كۆرۈنۈشلەردىن بىرى.\n\n**(3)**\n\nئۈچىنچى نۇقتىدىن مەن يازمىغا چۈشكەن ئىنكاستىمۇ ئەسكەرتىپ ئۆتكىنىمدەك يېزىلغان تەنقىد قانداقتۇر «مىللەتنىڭ ئۆلىماسى»غا قىلىنغان تەنقىد ئەمەس. ئەكسىچە يازما بىر رېئاللىققا تەسۋىر، شۇنداقلا مىللەت نەزەرىدە خىرەلىشىشكە، ئۇلارنىڭ نەزەر ئېتىبارىدىن چۈشۈشكە قاراپ خىزمەت قىلىۋاتقان ئۆلىمالىقنىڭ خاراكتېرىگە كۈنىمىز ۋاقىئەلىرى ئاساسىدا چىراغ تۇتۇش، شۇنداقلا ئۆلىمالىق تونىدا قىلىنىۋاتقان ساپاسىزلىق، تومپايلىق ۋە گالۋاڭلىقلىرىغا قارىتىلغان بىر ئوبزور، خالاس! يازمىدا قويۇلغان گالۋاڭلىق ۋە دۆتلۈك ھەمدە ساپاسىزلىق دىياگنوزلىرى دەرۋەقە، تەنقىد ئوبيېكتىنىڭ تۇتۇملىرى، قىلىقى ۋە ئۆلىما ئوبرازىغا ياراشمايدىغان بەزى پوزىتسىيەلىرىگە قارىتىپ ئېيتىلغانلىقى مەلۇم. ئاياغ ئىزى ئاياغ ئىگىسىگە تەۋە بولغاندەك، مەزكۇر تەنقىدمۇ شۇ دىياگنوزغا لايىقلارغا تېگىشلىك بولۇشى كېرەك ئىدى. بىراق ئۆزىنى دىننىڭ خەلق سايلىغان ئادۋوكاتى ياكى بولمىسا ئۆلىمالارغا ۋاكالىتەن ئەھكام كېسىدىغان قازى كالانى چاغلاپ كۆنۈپ قالغان بۇ زاتى مۇبارەك «داموللا» يازمىنىڭ مۇددىئاسىنى ساقال ۋە دىن دۈشمەنلىكىگە چېتىپ ئىنتايىن دۆتلەرچە تەئۋىللەرنى قىلىپ ئولتۇرۇپتۇ. قىزىق يىرى شۇكى، ئەمەلىي رېئاللىق ۋە قارشى تەرەپنىڭ سادىر قىلىۋاتقان تۇتۇملىرىدىن يولغا چىققان ھالدا دۆتلۈك ۋە ساپاسىزلىق تەبىرلىرى بىلەن قىلغان بۇ تەنقىدىمدە ساقالنى پەقەتلا ئىلىم ۋە ئالىم مۇناسىۋىتىگە ئىستىئارە ياكى كىنايە شەكلىدە قوللانغان بولسام، ئىسلام تارىخىدا ئۆتكەن تالايلىغان ئىسلام ئۆلىمالىرى، مۇھەددىسلەر، فەقىھلەر ساقالنى بولۇشىغا قويۇپ يۈرۈشنىڭ، ئۇزۇن ساقال، بومبا ساقال قويۇۋېلىشنىڭ فىزىيولوگىيەلىك نۇقتىدىن كىشىنىڭ ئەخمەقلىقىگە، ئەقىلسىزلىقىغا، گالۋاڭ ۋە دۆتلۈكىگە دەلىل ئىكەنلىكى ھەققىدە كەڭرى توختالغان. يەنى مەن يازمامدا مۇئەييەن ئەخلاقىي تۇتۇم، پوزىتسىيە ۋە ئۆلىما ئوبرازىنى خۇنۈكلەشتۈرىدىغان ۋىدىيولۇق ئەمەلىي پاكىتى بار ئىشلارنى تۇتقا قىلىپ تەنقىدلىگەن بولسام، ئەھلى سۈننەتنىڭ ھەرقايسى مەزھەپ ۋە ئېقىملىرىدىكى مۆتىۋەر ئۆلىمالار نوقۇل بىرىنىڭ بومبا ساقال، ئۇزۇن ساقاللىق بولۇۋېلىشىنىڭ ئۆزىنىلا ئەخمەقلىق، ئەقىلسىزلىك، دۆتلۈك بىلەن دىياگنوز قويغان. ھەتتا ئۇيغۇرلاردا «ئېگىز ئادەم ئەخمەق كېلىدۇ» ئىدىيومىغا ئوخشاشلا «ساقىلى ئۇزۇن ئەخمەق كېلىدۇ» دەپ قارىغان ۋە ھەتتا ئەھلى ھەدىس مۆتىۋەرلىرى بومبا ساقاللىقلاردىن، ئۇزۇن ساقاللىقلاردىن ھەدىس رىۋايەت قىلىشتا ئېھتىيات قىلىشقان، بەزى زەئىپ راۋىيلارغا جەرھ - تەئدىل قائىدىسىدە باھا بېرىشتە «ساقىلى ئۇزۇن ئەخمەق كېلىدۇ» دەپ دىققەت قىلىشقان. بۈگۈننىڭ تىلىدا ئىپادىلىسەك، ئەھلى سۈننەت ئۆلىمالىرى مىڭ يىل ئاۋۋاللا ئۇزۇن ساقاللىق، بومبا ساقاللىق كىشىنىڭ ئىلمىگە ئىشىنىپ كەتكىلى بولمايدىغانلىقىغا دىققەت تارتقان. مەسىلەن تۆۋەندىكى نەقىللەر بۇ نۇقتىنى يورۇتۇپ بېرىدۇ:\n\n1. **ئىبنى ئابىدىن ئەلھەنەفىي مۇنداق دەيدۇ:** ئىمام تەبەرانىي مەرفۇئ دەرىجىلىك بىر رىۋايەتتە ئىبنى ئابباس رەزىيەللاھۇ ئەنھۇنىڭ: «ساقالنىڭ شالاڭلىقى كىشىنىڭ بەختىيارلىقى جۈملىسىدىن»، دېگەنلىكىنى رىۋايەت قىلغان. چۈنكى، ئۇزۇن ساقال قويۇۋېلىشنىڭ كىشىنىڭ گالۋاڭلىقىغا دالالەت بولىدىغانلىقى مەشھۇردۇر.\n2. **مۇھەددىس ئىبنى ھىبباننىڭ ئىشەنچىلىك سەنەدلەر بىلەن كەلتۈرگەن بىر رىۋايىتىدە مۇئەممەل ئىبنى ئىسمائىل شۇنداق دەيدۇ:** مەن ئىمام ئەزەم ئەبۇ ھەنىفەنىڭ مۇنداق دېگەنلىكىنى ئاڭلىغان ئىدىم: (دانالار) ئېيتماقتىكى، ساقالنى ئۇزۇن (بولۇشىغا) قويىدىغان كىشىلەر ئەقىلسىز كېلىدۇ.\n3. **ئىبنى نۇجەيم ئەلھەنەفىي ئېيتىدۇ:** ساقالنى بولۇشىغا قويۇپ يۈرۈشمۇ چىراي - تۇرقتىكى بېشارەتلەرگە دالالەتتۇر. چۈنكى ساقالنىڭ ئۈنىدىغان يىلتىزى مېڭىگە تۇتۇشىدۇ. ساقال ئۇزارغانچە مېڭە ۋىجىكلەپ ماڭىدۇ. مېڭە ۋىجىكلىگەنچە ئەقىلمۇ يىگىلەشكە باشلايدۇ. كىشىنىڭ ئەقلى يىگىلىسە كالۋالىشىدۇ.\n4. **ئەلىي ھەيدەر ئەلھەنەفىي مۇنداق دەيدۇ:** ئۇزۇن ساقال قويۇۋېلىش كىشىنىڭ ئەخمەقلىقىنى كۆرسىتىدىغان تىپىك ئالامەتتۇر.\n5. **ئىمام ئىبنۇلجەۋزىي «ئەخمەقلەرنىڭ تەق - تۇرقىدىكى ئالامەتلەر» دېگەن بابتا مۇنداق دەيدۇ:** بىراۋنىڭ ئەخمەقلىقى تۇرقىدىن چىقىپ تۇرىدىغان ۋە ھۆكۈم قىلىشتا ئالدىراپ خاتا كەتمەيدىغان ئالامەتلەردىن بىرى، ئۇزۇن ساقاللىقى (ساقالنى بولۇشىغا قويۇۋېتىشى) دۇر.\n6. **ئىبنۇلجەۋزىي يەنە مۇنداق دەيدۇ:** مۇئاۋىيە بىر كىشىنى ئەيىبلەۋېتىپ ئۇنىڭغا مۇنداق دېگەن: سېنىڭ ئەخمەق، كاللىسىنىڭ دەردى بىر بىرى ئىكەنلىكىڭگە قويۇۋالغان مۇشۇ ئۇزۇن ساقىلىڭنىڭ ئۆزىلا گۇۋاھ بولۇپ تۇرۇپتۇ».\n7. **ئىمام مۇزەنىي مۇنداق دەيدۇ:** مەن ئىمام شافىئىيدىنمۇ پاكىز چىراي كىشىنى كۆرمىدىم. ئۇنىڭ ساقىلىنى تۇتاملىسىمۇ بىر تۇتامدىن ئېشىپ كەتمەيتتى.\n8. **ئىبنۇلجەۋزىي يەنە مۇنداق دەيدۇ:** زىياد ئىبنى ئەبىيھ مۇنداق دېگەن: ساقال بىر تۇتامدىن ئېشىپلا كەتسە ئەقىلمۇ شۇنىڭغا بېقىپ كەملەپ ماڭىدۇ.\n9. **ئىبنۇلجەۋزىي يەنە مۇنداق دەيدۇ:** ھۆكۈمالار شۇنداق ئېيتقان: ئەخمەقلىق ساقالنىڭ ئوغۇتى. كىشىنىڭ ساقىلى ئۇزارسا ئەخمەقلىقلىرىمۇ كۆپىيىپ ماڭىدۇ.\n10. **خەلىپە مەئمۇن ئېيتىدۇ:** كىشى ساقالنى بولۇشىغا قويۇۋەتكەنچە ئۇزىرىۋاتقان ساقالغا بېقىپ ئەقلىمۇ كالتە پەملىشىپ كېتىدىكەن. مەن ئۇزۇن ساقاللىقتىن ئاقىل ئادەم چىققىنىنى كۆرۈپ باقمىدىم.\n11. **ئىمام ئىبنى سىيرىن مۇنداق دېگەن:** ئەگەر بومبا ساقال بىرىنى كۆرسەڭ ئۇنىڭ ئەقلىدە چوقۇم مەسىلە باركەن، دەپ بىل!\n12. **ھەدىس راۋىلىرىدىن مەشھۇر تابىئىن ئۆلىما مالىك ئىبنى مىغۋەل مۇنداق دەيدۇ:** ساقىلىنى ئۇزۇن ۋە قىسقا ئارلىقىدا قويماي بولۇشىغا قويۇۋالغان كىشىنى كۆرسەڭ، دېمەك بۇ ئۇنىڭ كاللىسىنىڭ دەردى بارلىقىدىندۇر.\n13. **مەشھۇر مۇھەددىس ۋە بۈيۈك فەقىھلەردىن تابىئىن ئۆلىما ئىبراھىم نەخەئىي مۇنداق دېگەن:** ئەقلى تۈزۈك كىشىنىڭ ئۇزۇن ساقال قويۇۋېلىشىغا ھەيرانمەن. ساقال دېگەننى ئۇزۇن ۋە قىسقا ئارىلىقىدا قويمامدۇ. ھەر ئىشتا ئوتتۇراھال بولغان ياخشى.\n14. **ھەدىس راۋىلىرىدىن تابىئىين ئۆلىما ھەسەن ئىبنى ئەلمۇسەننا مۇنداق دەيدۇ:** مەن ئاللاھ چۈشۈرگەن كىتابلاردىن بىرىدە مۇنداق دېيلگەنلىكىنى ئۇچراتتىم: ساقال سىلەرنى مەغرۇرلاندۇرۇپ قويمىسۇن، چۈنكى، ساقال دېگەن ئۆچكىدىمۇ بار.\n15. **ئەھلى ھەدىس پېشۋالىرىدىن ئىمام ئەبۇ داۋۇدتىن ئەبۇ ئىسرائىل مەللاۋىي دېگەن راۋى خۇسۇسىدا سورالغاندا، ئەبۇ داۋۇ:** بۇ كىشى ھەققىدە ھۇسەين ئەلجۇئفىيدىنمۇ سورالغان. ئۇ ئەبۇ ئىسرائىل توغرۇلۇق: ئۇزۇن ساقال ئىدى. ئەخمەقكەن، دېگەن ئىدى، دەپ جاۋاب بەرگەن.\n16. **مۇھەددىسلەردىن ئىمام ئىجلىي ھەققىدە سەئىد ئىبنى مەنسۇر مۇنداق دەيدۇ:** مەن ئىجلىيغا سالىم ئىبنى ئەبى ھەپسەنى كۆرگەنلىكىمنى ئېيتتىم، ئۇ: شۇنداق، مەنمۇ ئۇنىڭ ساقالنى ئۇزۇن قويۇۋالغانلىقىنى كۆردۈم. ئەخمەق بوپتۇ، دېدى.\n\nمانا بۇلار كىلاسسىك مەتىنلەردە ئوچۇق دېيىلگەن، ئەھلى سۈننەت ئۆلىمالارنىڭ ئەسەرلىرىدە ۋە باشقا تالايلىغان ئەدىبلەرنىڭ شېئىرلىرىدا، ھېكايە - داستان ۋە لەتىپىلەردە كەڭ ئورۇن تۇتقان مەزمۇنلارنىڭ ئىچىدىكى ئازلا بىر قىسمى. ئەگەر ئۆلىما ئوبرازىنى خۇنۈكلەشتۈرۈۋاتقانلىققا دائىر تەنقىدلەشكە توغرا كەلسە، مەزكۇر داموللا ئاتىقىدا ئەھكام كېسىپ يۈرۈۋاتقان زاتى مۇبارەكنىڭ ۋەتەندىكى ئەنئەنىۋى ئۆلىمالارنىڭ كىيىنىشىدىن پەرقلىق پاسون ۋە بومبا ساقالدا سەفاكۆيدە كوچىمۇكوچا مۇسۇلمانلار جامائىتىنىڭ كۆزىگە پۇتلىشىپ يۈرۈۋاتقانلىقىنىڭ ئۆزىلا يۇقىرىقى ئالىملارنىڭ دىياگنوزى بويىچە ئەخمەقلىقنى سازايە قىلغانلىق؛ فەقىھلەر تىلىدا گالۋاڭلىق؛ ئىمام ئەزەمنىڭ سۆزى بويىچە ئەقىلسىزلىق؛ ئىمام ئىبنۇلجەۋزىيدەك سەلەفىي مۆتىۋەر نەزەرىدە گەلدەڭ (گالدىگۇلدۇڭ)؛ ئىمام ئىبنى سىيرىن تىلىدا كاللىسىدا دەردى بار؛ ئەھلى ھەدىس مۆتىۋەرلىرى نەزەرىدە بولسا، رىۋايەت قىلغان ھەدىسىدە شەك قىلىشقا، ئىلمىنىڭ توغرىلىقىغا گۇمان قىلىپ مۇئامىلە قىلىشقا بولىدىغان بىرسى، دېيىشكە توغرا كېلىدۇ. ئەجەبا مىڭ يىل بۇرۇن ئەھلى سۈننەت ئالىملىرى ساقالنى بولۇشىغا قويۇۋېتىشتەك بىر تەق - تۇرق مەسىلىسىدە كىشىنىڭ خاراكتېرىگە، ئەقلىي ئىقتىدارىغا گۇمان قىلغان ۋە مەسىلىگە تەنقىدى نەزەردە قاراپ يۇقىرىقىلارنى ئېيتقان بولسا، بۈگۈنكى دىن بىلەن ئۆزىنى بىر ئورۇنغا قويۇپ تۇرۇپ يوغان سۆزلەيدىغان، ئۆزىنى تەنقىدلەشنى دىنغا ھۇجۇم قىلغانلىق دەپ كۆرۈرمەنلەرگە دۈشمەن ياساپ ئويناشقا مەپتۇن ئۇزۇن ساقاللىق داموللا ئاتلىقلارنىڭ قىلمىش - ئەتمىشلىرىگە نېمە دەر؟!\n\nزاكون تەرىقىسىدە ئېيتساق، تارىختىن بۇيانقى ھەقىقىي ئىسلام ئۆلىمالىرى كىشىنىڭ تەق - تۇرق ئوبرازىدا بىنورماللىشىشنىڭ ئۆزىنىلا گالۋاڭلىق، ئەخمەقلىق بىلەن ئەيىبلىسە، كىشىلىكىگە باھا قويسا گەپ يوق، پېقىر ئىسلامنىڭ ئىلىم ۋە ئۆلىما ئەنئەنىسىنى بۇلغاۋاتقانلارغا تەنقىد يازسام، ھەقىقىي ئۆلىما ئوبرازىغا توغرا كەلمەيدىغان ئەمەلىي رېئاللىقلارنى قامچىلاپ تەنقىدلىسەم، ئۆلىما دۈشمىنى، دىن دۈشمىنى، ساقال دۈشمىنى بولۇپ قالامدىمكەن؟ ئەلئىنساپ....!\n\n**خاتىمە**\n\nيۇقىرىقىلار پەقەتلا زاكون نۇقتىسىدىن دېيىلىۋاتقان بولسىمۇ، بۈگۈنكى رېئاللىقىمىزدا بىنورمال ۋەزىيەت ھەقىقەتەن ئېغىر. شۇنىمۇ دېمەي بولمايدۇكى، بۈگۈن ئاۋاملارغا قارىتا قاتماللىق، ئاڭلىقلىق، ساغلام روھىيەت، ساغلام زېھنىيەتتىن سۆزلەپ ئېغىز ئاچقۇدەك يەر قالمىدى. چۈنكى، مۇئەييەن جامائەتنى كەينىگە سېلىپ يۈرۈۋاتقان، ئۆزىنى «دىنىي ئەدەم» (ئەسلىدە دىنىي ئادەم ئۇقۇمىمۇ خىرىسىيان پوپلىرىغا قارىتىلغان ۋە پىروتېستانچىدىن ئۇدۇل تەرجىمە بىلەن كىرىپ ئىسلام دۇنياسىدا ئومۇملىشىپ قالغان بىر ئۇقۇم) دەپ تۇرۇپ سۆزلەۋاتقانلارنىڭ تىل ساپاسى، شەرئىي ئىلىم ساپاسى، ئەخلاقىي تۇتۇمى ئوتتۇرىدا. قۇرئان ۋە ھەدىستىن دەپ ئاڭلىتىۋاتقان، سۆزلەۋاتقان تەبلىغلىرى پۈتۈنلەي تەرجىمىدىن، تەييار كىتابلاردىن تەقلىد شەكلىدە ئاغدۇرۇشتىن كەلگەن، كۆپىنچىسى نەچچە ئەسىر بۇرۇنقى دەۋر مۇھىتىغا قارىتا ئىشلەپ چىقىرىلغان ئىزاھات ۋە بايانلارنىڭ بۈگۈنگە ئۇدۇل ئاغدۇرۇلۇشى، خالاس. بۇنداق ئۆلۈك موللىلىق باش كۆتۈرسە، پالانچى ئىسلام ئالىي بىلىم يۇرتلىرىدا ئوقۇغان قالپىقىغا چۈشلۇق شۇ يەرنىڭ ئىلىمىي تەتقىقات مېتودى بويىچە بولسىمۇ ئىزدىنىشقا ۋە تەتقىقاتقا قول ئۇرغۇدەك ماغدۇر بولمىسا، ۋەز بىلەن دىننى ئىھيا قىلىش خام خىيالى بىلەن ياكى بولمىسا جامائەتنى ۋەزگە باغلاپ تۇتۇپ تۇرۇشنى دەردى قىلىۋېلىش بىلەن ھەقىقىي مەنىدىكى مىللىي ئاڭ، ئىسلامىي كىملىك قايتا بەرپا بولالمايدۇ. مۇستەقىل خاراكتېر، مەنتىقىلىق تەپەككۇردىن مەھرۇم بۇنداق خۇنۈك ئۆلىمالىق ئۈنئالغۇ ياكى كومپيۇتېرنىڭ قاتتىق دىسكىسىغا ئوخشىتىلماي، نېمىگە ئوخشىسۇن!؟ دەل مېنىڭ تەنقىدى يازمىلىرىم مانا مۇشۇنداق شەكىلۋاز ئۆلىمالىقنى بازارغا سېلىپ دىنغا ئىگە چىقىشنىڭ دىننىڭ تەلەپ - روھىغىمۇ توغرا كەلمەيدىغانلىقىنى، بۇ دىننى مۇجتەھىد ۋە مۇجەددىد مەرتىۋىسىدە تۇرۇپ يەتكۈزۈشكە تىرىشىپ ياشىغان ئابا - ئەجدادىمىزنىڭ ئىش - ئىزلىرىغىمۇ ئۇدۇل كەلمەيدىغانلىقىنى ھېس قىلدۇرۇش مۇددىئا قىلىنغان. ھەققىنى بېرەلمەيدىغان ئۆلىمالىقنى زورلاپ ئۇنۋان قىلىپ شۆھرەت شورپىسىغا نان چىلاپ يېيىشنىڭ كويىغا چۈشكەندىن، كەمتەرلىك پەزىلىتىنى جارى قىلدۇرۇپ، ئىمام مالىك ئېيتقان «مەن بىلمەيمەن» فىقھىسىنى دادىل تەتبىقلاپ ياشاشتىن، ئىلمىي ساپاسى يۇقىرى، پىكىر - ئىدىيەسى قاتماللىقتىن خالىي بولغان ئىلىم ئىگىلىرىنىڭ يولىنى ئېچىشقا بولسىمۇ خىزمەت قىلىشتىن، ئۇلارغا يېڭى ئەۋلاد ئالىم - ئۆلىمالارنى تەربىيەلەپ چىقىش پۇرسىتى يارىتىشقا تىرىشچانلىق كۆرسىتىشتىنمۇ ئارتۇق ئىلىمسۆيەرلىك، دىنغا ساھىبلىنىش ۋە مىللىتىگە كۆيۈنۈش بولسۇنمۇ!؟\n\nشۇنى تەكىتلەيكى، بۈگۈنكىلەرنىڭ پەيدا قىلىۋاتقان خاراكتېر كىرىزىسى ئەتىكىلەرنىڭ بۇ ئىلىم ۋە دىن كاتتىۋاشلىرىغا بولغان تونۇشىغا جەزمەن تەسىر قىلىدۇ. ھەقىقىي ئۆلىمالار ئۆز ئىشىنى تېپىپ قىلىشنى بىلىپ مىللەتنى ھەقىقىي ئىلىم ۋە فىقىھ مىراسىدىن بەھرىمەن قىلىشنى، ئۇلارنىڭ ئىسلام ئەنئەنىسى ئاساسىدا نەمدىلىپ كەلگەن فىترىتىنى ھىدايەت بۇلىقى بىلەن سۇغۇرۇپ تۇرۇشنى بۇرچ قىلمايدىكەن، ئىلمىي ساپا - سەۋىيەسىنى چوڭقۇرلاشتۇرۇش ياكى شۇنداقلارنىڭ يېتىشىپ چىقىشىغا خىزمەت قىلمايدىكەن، تەجرىبىڭىز بولمىغان، ساھەسىدە ئوقۇپ ئۆزىڭىزنى يېتىشتۈرۈپ چىقمىغان بىر ساھەگە قوتانغا باغلانغان قويدەك باغلىنىپ كىمدىن پايدا كەلسە شۇنىڭ دېپىغا ئۇسسۇل ئويناپ يۈرۈشنى داۋاملاشتۇرۇۋېرىدىكەنسىز بۇ ئىلىم مىراسى، فىقىھ مىراسى، نۇبۇۋۋەت مىراسى دات بېسىپ مىللەت ئەۋلادلىرى قوينىدىن سۇغۇرلۇپ كەتكىنى كەتكەن. سوغۇقتا كىم دەسلەپ يېپىنچا سۇنسا شۇنىڭ يېپىنچىسىنى كەيمەي مۇمكىن ئەمەس. سىز ئىسلام ئوبرازىنى خۇنۈكلەشتۈرۈپ تۇرۇپ ۋە بۇنى قىلىۋاتقىڭىزنىمۇ ئاڭقارماي تۇرۇپ خەلقىمىزدە ئىسلام ئانداق بولۇپ كەتتى، ياشلىرىمىز مانداق يولغا كىرىپ كەتتى دەپ شىكايەت قىلىش، ئاغرىنىش ھەققىڭىز يوقتۇر. شۇنداقلا بۇنىڭ چوڭ بىر ئۈلۈش مەسئۇلىيىتىمۇ ئاللاھنىڭ ھۇزۇرىغا چىققاندا سىزنىڭ ئۈستىڭىزدە بولىدۇ. چۈنكى رېئاللىقتا يۈز بېرىۋاتقان ئىشلار قانۇنىيەت بىلەن دەۋرى قىلىدۇ. سىز ئىشىنى جايىدا قىلمىسىڭىز، يات دىن ۋە مەدەنىيەتتىن ئىشىنى جايىدا قىلىدىغانلار چوقۇم چىقىدۇ ۋە ئاللاھنىڭ نېمەت قىلىپ بەرگەن ئىسلامپەرۋەر ياشلارنى، سىزنى ئالىم ۋە ئۆلىما دەپ ئويلاپ ئەگىشىپ ماڭغان جامائەتلىرىڭىزنى بىر ئەۋلادقا قالمايلا پاك - پاكىز ئەتراپىڭىزدىن توزۇتىسىز. چۈنكى قانۇنىيەت بۇ. «ئاللاھنىڭ رەھمىتى بولغاچ سەن ئۇلارغا (ساھابلىرىڭگە) سىلىق مۇئامىلىدە بولدۇڭ؛ ئەگەر قوپال، باغرى قاتتىق بىرى بولساڭ ئىدىڭ، ئۇلار سېنىڭ ئەتراپىڭدىن (ئاللىقاچان) توزۇپ كەتكەن بولاتتى. [ئال ئىمران سۈرىسى 159 – ئايەت.]\n\nقىسقىسى، قارشىسىدىكى نەزەر ئەھلىلىرىنىڭ ئوبزور - تەنقىدلىرىگە چىداشنى بىلمىگەن، تەنقىدنى قانداق ئۇسلۇبتا قوبۇل قىلىشنى ۋە قانداق تەرزدە ئوبزور ئوقۇشنىمۇ بىلمەستىن تاشلىنىۋاتقان تەنقىدىي پىكىرلەرنى نەزەرگە ئالمايدىغان، ئەكسىچە ئۆزىنى دۇشمەن تۇتقانلىق بىلەن جۆيلۈيدىغان دەرىجىدە قاتمال زېھنىيەت بىلەن بۇ مىللەتكە ئۆلىمالىق قىلىپ بولمايدىغانلىقى ئېنىق. ھەم ئۆلىمالىق نامىدىكى بۈگۈنكى قۇرۇق ھەيۋە ۋە خۇنۈكلىشىۋاتقان ئوبرازمۇ ھەقىقىي ئىلىم قوشۇنى بەرپا بولغان كۈن يەر بىلەن يەكسان بولۇشقا، تارىخ بېتىدىن سۈپۈرۈلۈپ تۈگەشكە مەھكۇم. ئۆلىما ئاتلىقلاردىن ئىز قالدى دېگەن تەقدىردىمۇ ئۇلاردىن مىراس قالىدىغىنى پەيغەمبەر مىراسى بولماستىن بەلكى ساپالىق ئەۋلادلار ئىچى پۇشقاندا ئىبرەت - ساۋاق تەرىقىسىدە چىداپ ئولتۇرۇپ كۆرۈپ قويىدىغان بىر دۆۋە ۋىدىيو ھۆججەتلىرى، تۇزسىز ۋەز كالاملار قالىدۇ، خالاس! خۇددى رەئد سۈرىسىدە ئىما قىلىنىغىنىدەك، كۆپۈكلۈك سۇ يۈزىدە لەيلەپ ئېقىپ تۈگەيدۇ. ئەمما ئىنسانلارغا نەپ بېرىدىغان ھەر نەرسە ھەمىشە ھاياتيىلىقىنى زېمىندا مەۋجۇت قىلىپ تۇرىدۇ.\n\n− بۇرھان مۇھەممەد\n2021-03-17\n\n---\n\n## ئىنكاسلار ۋە مۇنازىرىلەر\n\n**Tawbikar Zumba:**\nسىزگە ئوڭ گەپمۇ، ياخشى گەپمۇ يېتىشتۈرۈپ بولالماي كەتتىم. ئابدۇرېھىم دۆلەت ماقالىسىنىمۇ ئوڭ تۇتۇپ ئوقۇغان بولسىڭىز، ئۇ چېرتيوژنىڭ گەلدەڭ داموللىلىققا تەتبىقلىنىدىغانلىقىنى بىلەتتىڭىز. يەنە خاتا تەتبىقلىۋاپسىز. گەپ شۇ: بىزەڭلىكنىڭمۇ چېكى بولىدۇ. يېزىشقان ئىنكاسلاردا ھەممە گەپ دېيىلىپ بولغانكىن، دەيدىغىنىڭىزنى دەۋېلىپ بولغاندىن كېيىن ئۆز پىكرىڭىزنى ساقلاپ قالسىڭىز بولىۋېرىدۇ. گەپ چايناپ ئىش ئۆگىتىشىڭىز ئارتۇقچە. ۋاقتىمنى سىزدەك ئىسراپ قىلغان بىر ئىنكاسچى سەھىپە قۇرۇلۇپ چىقمىغانكەن. دەيدىغاننى دېيىشىپ خوش، خۇداغا ئامانەت دېيىشىپ بولغانكىن بولدى. بۇنداق ۋاقىت ئىسراپچىلىقى ئاۋۇتقۇچە يۇتيۇبقا كىرىپ ئابلىكىم كەلكۈننىڭ نەچچە خوشلىشىپمۇ گېپىنى تۈگەتمەي كىرىشىۋالىدىغانلارغا ئاتاپ يازغان «ۋالاقتەگكۈر» ناملىق بىر ئىتوتى بولىدىغان، شۇنى كۆرگەن تۈزۈكرەك. ئاخىرقى قېتىم خۇدايىمغا ئامانەت!\n\n**ئويغاقلار دۇنياسىدا− بۇرھان (جاۋاب):**\nسىزگە ئوڭ گەپمۇ، ياخشى گەپمۇ يېتىشتۈرۈپ بولالماي كەتتىم. ئابدۇرېھىم دۆلەت ماقالىسىنىمۇ ئوڭ تۇتۇپ ئوقۇغان بولسىڭىز، ئۇ چېرتيوژنىڭ گەلدەڭ داموللىلىققا تەتبىقلىنىدىغانلىقىنى بىلەتتىڭىز. يەنە خاتا تەتبىقلىۋاپسىز. گەپ شۇ: بىزەڭلىكنىڭمۇ چېكى بولىدۇ. يېزىشقان ئىنكاسلاردا ھەممە گەپ دېيىلىپ بولغانكىن، دەيدىغىنىڭىزنى دەۋېلىپ بولغاندىن كېيىن ئۆز پىكرىڭىزنى ساقلاپ قالسىڭىز بولىۋېرىدۇ. گەپ چايناپ ئىش ئۆگىتىشىڭىز ئارتۇقچە. ۋاقتىمنى سىزدەك ئىسراپ قىلغان بىر ئىنكاسچى سەھىپە قۇرۇلۇپ چىقمىغانكەن. دەيدىغاننى دېيىشىپ خوش، خۇداغا ئامانەت دېيىشىپ بولغانكىن بولدى. بۇنداق ۋاقىت ئىسراپچىلىقى ئاۋۇتقۇچە يۇتيۇبقا كىرىپ ئابلىكىم كەلكۈننىڭ نەچچە خوشلىشىپمۇ گېپىنى تۈگەتمەي كىرىشىۋالىدىغانلارغا ئاتاپ يازغان «ۋالاقتەگكۈر» ناملىق بىر ئىتوتى بولىدىغان، شۇنى كۆرگەن تۈزۈكرەك. ئاخىرقى قېتىم خۇدايىمغا ئامانەت!\n\n**Ahmed Ali:**\nنەقىللىرىڭىزنىڭ مەنبەسىنى ئەسكەرتىپ قويسىڭىز، ئىزدىنىپ باقايلى. يىغىشتا خېلى كۈچ سەرپ قىلغاندەك تۇرىسىز.\n\n**ئويغاقلار دۇنياسىدا− بۇرھان (جاۋاب):**\nئىزدىنىش ۋە تەتقىق قىلىشنى سۈپلەپ ساقايتىشنىڭ ئورنىدا ئېغىزنىڭ ھورى ياكى بولمىسا مۇنداقلا قول ئۇچىدىكى ئىش دەپ چاغلاپ قالغان «ھىممەتلىكلەر» ئۆزىنى ئۇپرىتپ ھارمىغاي دەپ، ئاتايىن مەنبەگە يىپ ئۇچى بولىدىغان كىتابنىڭ رەسىمىنى تېما ئاستىغا چوڭ قىلىپ چىقىرىپ قويغان. ۋاقتىڭىز يەتسە ئېغىر كۆرمەي ۋاراقلاپ كۆرگەيسىز.\n\n**Ahmetcan:**\nئەسسالامۇ ئەلەيكۇم !بۇرھان ئەپەندى ،سىز ئاشۇرۋەتتىڭىز ئەمدى بولدى قىلىڭ ! تېڭىرقاپ قالغان خەلقىمىزنى يەنىمۇ تېڭىرقاشقا دۇچار قىلماڭ !مەلۇم كىشىگە شەخسى ئاداۋىتىڭىز بولسا، ئۇنىڭغا خەلقىمىز ھۆرمەتلەپ كىلىۋاتقان ئالىم -ئۆلىما ،داموللا دىگەن ئاتالغۇلارنى ،ۋەساقاللارنى چىشلەپ تارتىپ ھاقارەت قىلماڭ !شەخسى ئاداۋىتىڭىز بولمىسا بۇلارنى خونۇكلاشتۇرۇشنىڭ نىمە ئورنى بار ؟ ھەممە ئىشنىڭ ئۆلچىمى بولىدۇ ، سىز ئىجابى تەنقىت قىلماقچى بولسىڭىز ھاقارەت تۈسى ئالغان سۆزلەردىن يىراق تۇرۇڭ ، سىزنىڭ قىلغان قىياسلىرىڭىز توغرىمۇ خاتامۇ بۇنى ئويلۇنۇڭ ، ئەڭ مۇھىمى سىز ئۆزىڭىزنى ئاشكارلىماي مەلۇم تەبىقىنى، ياكى مەلۇم كىشىنى ھاقارەتلەپ ، بۇنداق ئەدەبىياتچىلىق قىلىپ نىمە مەقسەتكە ئىرىشمەكچى ؟ سىزنىڭچە ئۆلىمالار ،داموللاملار قانداق بولىشى كىرەك ؟ بۇلارنى پەرىشتە بول دىمەكچىمۇ ؟ بۇلاردا خاتالىق بولسا ئۆزىگە دەڭ! تۈزەتمىسە ئاندىن قىلمىشىنى ئەيىپلەڭ ،تەنقىدلەڭ . شەخىسنى ئەمەس ، پەيغەمبەر ئەلەيھىسسالام ھەممىڭلار خاتالىشىشىسلەر خاتالاشقۇچىلارنىڭ ئەڭ ياخشىسى خاتالىقىنى تۇنۇپ خاتالىقىدىن يانغۇچىلار دىگەن ، سىزنىڭ قەلەم قۇۋۋىتىڭىز كۈچلۈك ئىكەن بارىكاللا !لىكىن ئاللاھ ئاتا قىلغان بۇ قابىلىيىتىڭىزنى توغرا قىلسۇن خاتا قىلسۇن ،دىن ،ۋەتەن مىللەت ئۈچۈن تىنماي ھەركەت قىلىۋاتقانلارغا قاراتماي .ئىجابى تەنقىتلەرنى قىلىپ ئاكتىپ ئىنىرگىيە تارقاتسىڭىز تېخىمۇ ياخشى بۇلاتتى ، سىز باشقىلارنىڭ دۇنيالىقىنى بۇزۇپ ئۆزىڭىزنىڭ ئاخىرەتلىگىنى بۇزماڭ ،قالغىنىغا ئۆزىڭىز ياخشى ئويلۇنۇپ بېقىڭ !\n\n**ئويغاقلار دۇنياسىدا− بۇرھان (جاۋاب):**\nۋەئەلەيكۇم ئەسسالام، ۋەز - نەسىھىتىڭىز تېگىل بولدى. تەنقىد يازسىلا شەخسىي ئاداۋەت، غەرەز دەپ تەپسىرلەيدىغان ئىشتىن سىز بولسىڭىزمۇ قۇتۇلۇپ تۇرسىڭىز ئىلىمىي ھاۋانىڭ ساپلىشىشىغا بولسىمۇ بىر كىشىلىك ھەسسە قوشۇلۇپ قالار ئىدى. گەپ ئېنىق، ھەركىم ئىلىمىنىڭ مەسئۇلىيىتىگە جاۋابكار. ئىگىزدىن قورققان تامغا چىقمايدۇ. تۆمۈردىن قورققان پويىزغا. گەپنىڭ مېغىزىنى چاقالايدىغانلار چاقىدۇ. چاقالمىغانلار شاكال شۈمۈپ ئېغىزىغا تېتىغان تەم بويىچە تەسىراتىنى سۆزلەيدۇ. بىلجىرلاشنىمۇ ھۆرلۈك ھېسابلايدىغان دەۋردە ياشاۋاتقاندا، بىر يازمىنى ھەممىنىڭ بىر خىل چۈشىنىپ ھەزم قىلالماسلىقى تەبىئىي. خاۋاتىردا بولمىغايسىز!\n\n---\n**مەنبە:** ئويغاقلار دۇنياسى سەھىپىسى"}
{"title": "«ئۇيغۇر بۇلاق» ۋە ئەدەبىيات ھايانكەشلىكى", "author": "بۇرھان مۇھەممەد (Burhan Muhammed)", "date": "Unknown", "tags": ["ئەدەبىي تەنقىد", "زىيالىيلار", "ئۇيغۇر بۇلاق", "غەرب ئەدەبىياتى", "ماركسىزم", "يالقۇن روزى", "تارىخىي رومانچىلىق"], "content": "# «ئۇيغۇر بۇلاق» ۋە ئەدەبىيات ھايانكەشلىكى\n\n**(ئەدەبىياتىمىزنى قاماللاپ كەلگەن ھايانكەشلىك ۋە زېھنىي سۇيىقەستچىلىكنىڭ كۈنىمىزدىكى تىپىك ئۆرنىكى بولغان «ئۇيغۇر بۇلاق» ناملىق ئەسەر ھەققىدە ئوبزور)**\n\n**ئاپتورى:** بۇرھان مۇھەممەد\n\n## [كىرىش سۆز: ئوقۇرمەن ۋە تەنقىدچى]\nئەدەبىي ئەسەر ئوقۇش زوق ئىشى بولسا، تەنقىدچىلىك ئايرىش، سۈزۈش ۋە پەرق ئېتىش ئىشىدۇر. مەززىلىك تائام گويا ئىنسان جىسمىغا ئوزۇق بولغىنىدەك، ئېسىل كىتاب ئىنسان روھىنىڭ ئوزۇقىدۇر. تائام ئىستېمال قىلغان كىشى كۆپىنچە تائامنىڭ تەملىك ياكى تەمسىزلىكىگە بەكرەك دىققەت بېرىدۇ. ئەمما بۇ تائامدا ئىنسان مىزاجىغا ئۇيغۇن كەلمەيدىغان ياكى بولمىسا ئۆزىنىڭ مىزاجى بىلەن تېپىشىدىغان ياكى ئۇيۇشمايدىغان قانداق بىرىكمىلەر ۋە خۇرۇچلار بار، ئالدىغا قويۇلغان تائامدا جىسمىغا زەرەرلىك نەرسە بارمۇ يوق، دېگەنلەرگە دىققەت قىلىپ ئولتۇرمايدۇ. پىشقان تائام ئۇنىڭ كۆز ئالدىدىكى يېسە بولىدىغان بىر ئوبيېكتىپ خالاس. ئوقۇرمەننىڭ ئەھۋالى ئەنە شۇ پىشقان غىزا بىلەن غىزالانغۇچى، بىر ئىستېمالچىغا ئوخشايدۇ. ئەمما تەنقىدچىنىڭ ئەھۋالى ئۇنداق ئەمەس.\n\nھەقىقىي مەنىدىكى تەنقىدچىنىڭ مىسالى گويا دىققەت ئوبيېكتىنىڭ تائامنىڭ تەمى، پىشقان ياكى پىشمىغانلىقىغىلا ئەمەس، بەلكى ئۇنىڭ بىرىكمىلىرىدە مىزاجنى بۇزىدىغان نەرسە بارمۇ يوق، ئىستېمالچى بىرلەشتۈرۈپ يېسە بولمايدىغان نەرسىلەر قوشۇلغانمۇ يوق، تاماققا قايسى خۇرۇچلار قوشۇلسا زەھەرگە ئايلىنىدۇ، قايسى خۇرۇچلار قوشۇلسا قۇۋۋەتكە ئايلىنىدۇ، دېگەنلەرنى ئانالىز قىلىش، ئايرىۋاشلاش، بېكىتىش سەۋىيەسىنى ھازىرلىغان ھەمدە ئىستېمالچىنىڭ تەبىئىيىتىگە ۋە تائامنىڭ خۇرۇچلىرىغا قاراپ ھۆكۈم قىلىشقا قابىل كىشىنىڭ مىسالىغا ئوخشايدۇ. بۇنداق قابىلىيەتكە ئىگە كىشى ئەنئەنىمىزدە «ھەكىم» دەپ ئاتالغان بولۇپ، ئەنئەنىمىزدە ھەكىملەر، ئىستېمالچىنىڭ مىزاجىغىلا ھۆكۈم قىلغۇچى ئەمەس، ئۆز نۆۋىتىدە يېمەكلىكلەرنىڭمۇ تەبىئىتىگە ھۆكۈم قىلغۇچى، ئىنسان جىسمىنىڭ ساغلاملىقى ھەققىدىلا ئەمەس، يەنە ئۇنىڭ روھىيىتىنىڭ ساغلاملىقى ھەققىدىمۇ ھۆكۈم قىلىش قابىلىيىتىگە ئىگە كىشىلەر بولغانىدى. ئوقۇرمەن بىلەن تەنقىدچىنىڭ ئەھۋالى ئەنە شۇ ئىستېمالچى بىلەن ھەكىمنىڭ مىسالىغا ئوخشايدۇ. تەنقىدچى خۇددى ھەكىم مىسالى ئاپتورنىڭ كىتابقا سەرپ قىلغان خۇرۇچلىرىنى پەرق ئەتكۈچى، ئۇنىڭ تۈزۈلمىسى، ئىدىيەسى ۋە ئوقۇرمەننىڭ روھىغا سۇنماقچى بولغان مەنىۋى غىزاسىنىڭ تەركىبلىرىنى ئايرىپ چىقىش قابىلىيىتىگە ئىگە بولغان ۋە شۇ ھەقتە «ھەكىم»لىك رولىنى ئۆتەيدىغان كىشىدۇر. ئوقۇرمەننى باغ سەيلىسىدىن ھۇزۇر ئالغۇچىغا ئوخشاتساق، تەنقىدچىنى ئۆز نۆۋىتىدە ھەم سەيلى قىلىپ ھۇزۇر ئالغۇچى، ھەمدە ئۆز ئالدىغا باغۋەن، دېيىشكە بولىدۇ. ئوقۇرمەن زوق ئالغۇچى بولسا، تەنقىدچى ئوپېراتسىيەگە ماھىر جەرراھتۇر. دېمەك تەنقىد ئىشى بىر قەدەر كەسپىيلىككە، مۇناسىۋەتلىك بىلىملەرگە ئېھتىياجى بولغان بىر ساھە. گويا ئۇستا جەرراھنىڭ قولىدا بىمار ئۆلۈم خەۋپىدىن قۇتۇلغىنىغا ئوخشاش، نەزىرى ئۆتكۈر تەنقىدچىمۇ ئۆز ئوپېراتسىيەسىنى مۇۋەپپەقىيەتلىك ئادا قىلىش ئارقىلىق تەنقىد قارىتىلغان ساھەنىڭ ھاياتلىقىنى قوغداپ قالىدۇ. تەنقىد بۇ مەنىدىن ئېلىپ ئېيتقاندا نەزەرىدىكى ئوبيېكتىنىڭ جانسىزلىشىشىنىڭ ئالدىنى ئالغۇچى، ھاياتىيلىقىنى يوقىتىپ ۋاقىتسىز ئۆلۈك ھالغا كېلىپ قېلىشىنىڭ يولىنى توسۇغۇچى ئىكسىردۇر. ئوپېراتسىيەنىڭ مۇۋەپپەقىيەتلىك بولۇشى ئۈچۈن ماھىرلىق كېرەك بولغىنىدەك، مۇۋەپپەقىيەتلىك تەنقىد ئۈچۈنمۇ ئۆتكۈر نەزەر، پاراسەت كېرەك بولىدۇ. نەزەردىن ئايرىلغان تەنقىدچى ئىستېمالچىدىن پەرقى بولمىغان ئوقۇرمەندۇركى، جەرراھ ياكى ھەكىم بولۇشقا مۇناسىپ كەلمەيدۇ. بۇ مەنىدىن قارىغاندا، تەنقىدتە ھاياتلىق بار. ئەگەر بىر جەمئىيەتتە پىكىرلەر تۇرغۇن، تەپەككۇرلار تېيىز، ھەرىكەتلەر ئۈنۈمسىزلىشىۋاتقان بولسا، مۇقەررەركى، ئۇ جەمئىيەتتە تەنقىدىي نەزەرنىڭ ئورنى بولمىغان، توپلۇمنىڭ ئەزالىرى ئىچىدە تەنقىد روھىغا باي، يېڭىلىنىشكە ئىنتىلىدىغان ئىستەك ئىگىلىرى مۇنقەرز بولغان ياكى ئالقىشلانمىغان، دېيىشكە بولىدۇ. بۇنداق توپلۇمنىڭ ھاياتىيلىقىمۇ تۈگەل سۈنئىي ھاياتلىق بولۇپ، ئىستەكلەردىن ئەسەر قالمىغان بىر ئۆلۈك توپلۇم، دېيىشكە بولىدۇ. تەلەپ بولمىغان يەرگە تەقدىم بولمايدۇ. ئىستەك ئۆچسە تەڭرىمۇ تاشلىۋېتىدۇ. ئۆزىنى ئۆزگەرتمىگۈچە ياراتقۇچىنىڭ ئۆزگەرتىپ بەرمەيدىغانلىقى ھەققىدىكى قانۇنىيەتنىڭ بىرىنچى قەدىمىمۇ يارالغۇچىدا ئەنە شۇ ئىستەكنىڭ بولۇشى بولۇپ، تەنقىد مەزكۇر ئىستەكنىڭ، ئۆزگىرىش ۋە ئىسلاھ بولۇش ھەمدە ئىلگىرىلەشنىڭ كاتالىزاتورلىرىدىندۇر. ئاسارەتلىك دەۋرنىڭ بىزگە بەخشەندە قىلغان ئەڭ يامان ئىللەتلىرىدىن بىرىمۇ دەل ئىستەكسىزلەشتۈرۈش بولۇپ، مانا بۇ بوشلۇق بىزدە ئەجدادتىن ئەۋلاتقا قەدەر يېتىپ كەلگەن تەنقىد روھىنىڭ سۇسلىشىشىغا، نەزەر سېلىش قابىلىيەتلىرىمىزنىڭ زەئىپلىشىشىگە يول ئاچتى. بۇنىڭغا ئەگىشىپ چوپانلىق روھىي ئۇنتۇلۇپ پادىلىق خاراكتېر ئومۇملىشىشقا باشلىدى. ئۆز ئۆزىمىزدىن كۆپلەپ چوپانلارنى يېتىشتۈرۈپ چىقالمىغانچە، ئاسارەت تۈپەيلى ياۋنىڭ ياكى ياتنىڭ يېتىشتۈرگەن چوپانلىرىنىڭ قولىغا قېلىشتەك قىسمەتتىن قاچالمىدۇق. نەتىجىدە پادا چوپانغا، چوپان پادىغا ئارىلىشىپ كەتتى. ھەقىقىي چوپان بىلەن چوپان سۆرەتلىك پاسىق سۆڭەكلەر ئارىسىنى پەرقلەندۈرگۈچى «نەزەر» قابىلىيىتىمىزنى يوقىتىپ قويدۇق.\n\nنۆۋەتتىكى سەرسانە ھاياتىمىز ئەنە شۇ پادىلىق ھاياتقا خاتىمە بېرىش، ئۆز چوپانلىرىمىزنى تېپىش، بايقاش ياكى يېتىشتۈرۈشنىڭ مەلۇم چەكتە پۇرسىتىنى يارىتىۋاتقان بولسىمۇ، ئەپسۇسكى، پۇرسەتنى ھېس قىلىپ يېتىشكە ئۈلگۈرمەيلا يەنە شۇ يېتىشتۈرۈلگەن سۈنئىي چوپانلارنىڭ دەردىنى تارتىشقا، يولىمىزغا تاشلاۋاتقان گۈل سۈرەتلىك تىكەنلىرىنى تازىلاشقا مەجبۇر قېلىش ۋەزىيىتىگە دۇچ كەلمەكتىمىز. ئوقۇرمەنلەرگە سۇنماقچى بولغان بۇ ئەسەر ئەنە شۇ يېتىشتۈرۈلگەن سۈنئىي چوپانلارنىڭ بىزگىلا ئەمەس، ئەۋلادلىرىمىزغا قەدەر قولىنى قانداق سوزۇۋاتقانلىقىنى، شالغۇت زېھنىيەت ئىشلەپچىقىرىشتا ۋاسىتىلىرىنىڭ قانداقلىقىنى، شالغۇتلاشتۇرۇش ھەرىكىتىنىڭ ئاسارەت دەۋرىدىن بىرى زېھنىمىزگە قانداق تەرزدە ئەپسۇن ئوقۇپ كېلىۋاتقانلىقىنى بەلگىلىك دەرىجىدە يورۇتۇش يۈزىسىدىن ئۆرنەك سۈپىتىدە قەلەمگە ئېلىنغاندۇر. ئۈمىدىمىز شالغۇتلاشتۇرۇشتىن ئىبارەت قارا كۆلەڭگىنىڭ ئاسارەت دەۋرىمىزدىلا ئەمەس، مۇھاجىرەت ۋە سەرسانچىلىق ھاياتىمىزدىمۇ بىزنى قويۇپ بەرمەسلىككە، بولدى قىلماسلىققا بەل باغلاۋاتقانلىقىنى ئوقۇرمەنلەر بىلەن ئورتاقلىشىش، بۇنىڭغا قارىتا ئويغاقلىقنى، سەگەكلىكنى ئاشۇرۇشنىڭ، بىزگە قەدەر ئۇزاپ كەلگەن قارا كۈلەڭگىلەرنىڭ ئەۋلادلىرىمىزغىمۇ سايە تاشلىشىغا يول قويماسلىق ۋە مىللەتنىڭ كېلەچىكىگە قارىتا مەسئۇلىيەتكارلىق رولىنى ئۆتىگۈچى ھەر بىر ئويغاق ئاتا، ئويغاق ئانا، ئويغاق مۇئەللىم ۋە ئويغاق ئۇيغۇر ئۈچۈن بۇنىڭ نەقەدەر زۆرۈر بولۇۋاتقانلىقىنى ھېس قىلدۇرۇشتۇر.\n\n## [مۇقەددىمە]\n\n### 1. ئەدەبىياتچىلىقتىكى ئۈچ خىل يۈز\nئويغاقلار دۇنياسىنىڭ بۈگۈنكى دەۋر نامايەندىلىرىدىن ئاتاقلىق ئوبزورچىمىز ۋە ئەدەبىياتچىلىرىمىزدىن يالقۇن روزى ئەپەندى شۇنداق ئېيىتىدۇ: «ھەقىقىي ئەدىب ھەقىقەتكە ئېتىقاد قىلىش، ھەقىقەتنى ئىزدەش، ھەقىقەتنى سۆزلەش جەھەتتە ئاۋانگارتلىق روھىغا ئىگە بولىدۇ» (1). يالقۇن ئەپەندىنىڭ قارىشىچە، ئەدەبىيات ساھەسىگە قول تىققان كىشى مىللەتنىڭ تارىخى ۋە ئىجتمائىي رېئاللىقى بىلەن مۇئامىلە قىلغۇچى، ئۆز ئىجادىيىتى ئارقىلىق مىللەتنىڭ روھى دۇنياسىنى ھەقىقەت مەشئىلىنىڭ نۇرانە شولىسى بىلەن يورۇتۇشنى ئۆز ئۈستىگە ئالغۇچى، خەلقنىڭ يادرولۇق مەنپەئەتى ۋە تۈپ قىممەت قاراشلىرىنى چۈشەنگەن ۋە بۇ ئاساستا ياشاۋاتقان دەۋرىنىڭ ماھىيىتىنى تونۇپ يەتكۈچى كىشىدۇر. شۇنداقلا ئۇ يەنە ئۆتكۈر دىتقا ۋە جەمئىيەت ئېھتىياج بولۇۋاتقان زۆرۈرىيەتنى ئاڭقىرالايدىغان سەزگۈرلۈككە ئىگە بولغان كىشىدۇر.\n\nيالقۇن ئەپەندى ئەدەبىياتچىنىڭ مەسئۇلىيىتى ھەققىدىكى سۆزىدە، ھەر مىللەتنىڭ ئۆزلىرىنىڭ تارىخىي كەچۈرمىشلىرىگە، ئىجتىمائىي ئەھۋالىغا يارىشا تۈرلۈك غايە - مەقسەتلىرى بولىدىغانلىقىنى ۋە بۇ غايە - مەقسەتلەرنىڭ ئالدى بىلەن شۇ مىللەتنىڭ ھەقىقەت مەشئىلىگە تۇتىشىدىغانلىقىنى ئىلگىرى سۈرىدۇ. ئۇ يەنە ئەدەبىياتچىلار توپىدا مەزكۇر ھەقىقەت مەشئىلىنى ئۆز خەلقىنىڭ ھايات يولىغا نۇرانە سايە چۈشۈرۈپ ياشاش يولىدا كۈرەش قىلىدىغان مەسئۇلىيەتچان ئەدىب ۋە يازغۇچىلارنىڭ بارلىقىنى، شۇنىڭ بىلەن بىرگە، مەزكۇر ھەقىقەت مەشئىلىنى ئۆچۈرۈپ تاشلاش ھەلەكچىلىكىدە يۈرىدىغان، ئۇنى ئابرۇي -مەنپەئەت ۋە ئاللىقانداق ئىدېئولوگىيەنىڭ بازار تېپىشى ئۈچۈن ۋاسىتە قىلىپ قوللىنىشنى كەسىپكە ئايلاندۇرۇۋالغان ناكەس ئەدەبىياتچىلارنىڭمۇ بارلىقىنى ئىلگىرى سۈرىدۇ. ئۇ يەنە ئۆز نەزىرىدە كۆزدە تۇتۇۋاتقان ھەقىقەت چۈشەنچىسىگە يورۇتما بېرىدۇ ۋە ھەقىقەت دېمەك پىكىر بىلەن رېئاللىقنىڭ بىردەك بولۇشى، دەپ كۆرسىتىدۇ. ئۇ مەزكۇر ئىزاھاتىدا پىكىر بىلەن رېئاللىقنىڭ مۇناسىۋىتىنى تۆۋەندىكى ئۈچ نەرسىنىڭ بەلگىلەيدىغانلىقىنى مۇئەييەنلەشتۈرگەن بولۇپ، بۇلار مۇقەررەر قانۇنىيەت، لوگىكا ۋە ئەقىل پاراسەتنىڭ مەنبەسى بولغان «ساماۋى ئەقىل»دىن ئىبارەت.\n\nدەرۋەقە، يالقۇن ئەپەندى تەرىپىدىن مۇئەييەنلەشتۈرۈلگەن ھەقىقەتنىڭ ئونتولوگىيەلىك ۋە ئەپستىمولوگىيەلىك تەجەللىلىرى ھەققىدىكى يۇقىرىقى ئىزاھات ۋە بايانلار بىزگە، بىر مەسئۇلىيەتچان ئەدىب ۋە يازغۇچىنىڭ ئۆز خەلقىگە سۇنغان ئەدەبىي ئەمگەكلىرىدە، يازغان جۈملە ۋە شېئىر قوشاقلىرىنىڭ قاتلاقلىرى ۋە قاتلاملىرىدا ھەقىقەتنىڭ قايسى دەرىجىدە پارلىغانلىقىنى بىلىشتە مۇھىم ئەھمىيەتكە ئىگە ئىكەنلىكىنى تەكىتلىمەكتە. بۇ يەنە ئۆز نۆۋىتىدە ئەدەبىيلىك نامى بىلەن ئىلگىرى سۈرۈلۈۋاتقان ئەسەرلەردە مىللەتنىڭ كىرىزىسلىرىنى ھەل قىلىشقا ئەھمىيەت بېرىلگەن ياكى بېرىلمىگەنلىكىگە، ھەقىقەتنىڭ جۇلالانغان ياكى بۇرمىلانغانلىقىغا، چىنلىقنىڭ مۇھاپىزەت قىلىنغان ياكى قىلىنمىغانلىقىغا دىققەت قىلىش كېرەكلىكىگە ئەسكەرتمە بەرمەكتە. بۇ جەھەتتىن يالقۇن ئەپەندى بىر ئەدىبتە ھەقىقەتنى ئىزدەش، ئۇنى سۆيۈش، ئۇنى ئېتىقاد قىلىش ۋە ئۇنى بۇرمىلىماستىن دادىل سۆزلەش روھى بولۇشى كېرەكلىكىنى تەكىتلەپ ئۆتىدۇ. شۇنىڭدەك ئۇ يەنە يۇقىرىقى ئۆلچەم - تارازىلار ئاساسىدا ھەقىقىي ئەدەبىياتچى بىلەن ھەقىقىي دېگىلى بولمايدىغان پاخال ئەدەبىياتچى ئوتتۇرىسىنى ئايرىيدۇ. ئۇ ھەقىقىي ئەدىبلەرنىڭ ھەقىقەتنى چۈشىنىش دەرىجىسى ۋە ئىپادىلەش ئۇسۇللىرىدا پەرقلەرنى نامايان قىلىپ تۇرغىنىدەك، مەسئۇلىيەتسىز ئەدىبلەرنىڭمۇ پەرقلىق بولىدىغانلىقىنى مۇئەييەنلەشتۈرىدۇ. يالقۇن ئەپەندىم مەسئۇلىيىتىنى يوقاتقان ئەدىبلەرنى «ئەخلەت ئەدىبلەر»، «ئەخمەق ئەدىبلەر» ۋە «ھايانكەش ئەدىبلەر» دېگەندىن ئىبارەت ئۈچ كاتېگورىيەگە ئايرىغان بولۇپ، «ئەخلەت ئەدىبلەر» دېگەندە ھەقىقەتنى ئېتىقاد قىلىش، ئىزدەش ۋە ئۇنى سۆزلەشتە ئاۋانگارتلىق روھى بولمىغان، ئەكسىچە ھەقىقەت ئىزدەش روھى توق بولغانلارنى كۆرسىتىدىغانلىقىنى، «ئەخمەق ئەدىبلەر» دېگەندە، ھەقىقەت بىلەن سەپسەتىنى بىر تەكىيگە باش قويغۇزۇش مەقسىتىدە نىكاھ ئوقۇپ يۈرگەنلەرنى كۆرسىتىدىغانلىقىنى، «ھايانكەش ئەدىبلەر» دېگەندە بولسا، ھەقىقەتنى خالىغان باھادا سېتىپ خەجلەيدىغانلارنى كۆرسىتىدىغانلىقىنى مۇئەييەنلەشتۈرىدۇ.\n\n### 2. ئەدەبىياتنىڭ زامانىمىزدىكى قىسمەتلىرى ۋە بۇ خۇسۇستىكى پاجىئەلىرىمىز\nمەيلى ھېكايىلەشتۈرۈش، ياكى رومانلاشتۇرۇش تىپىدىكى تارىخ ئەسەرلىرى بولسۇن، ياكى ئەدەبىيات تارىخىغا دائىر ئەسەرلەر بولسۇن، بەدىئىيلىك ۋە تارىخىي چىنلىق ئوتتۇرىسىدىكى مۇۋازىنەتنى قوغداش ۋە رىئايە قىلىشنىڭ دەرىجىسى مەسىلىسى ئەدەبىياتشۇناسلار ئارىسىدا ئىزچىل مۇھاكىمە تېمىسى بولۇپ كەلگەن مەسىلىلەردىن بىرى. بۇ خۇسۇستا مەيلى رومانتىزم، ياكى رېئالىزم ياكى ناتۇرالىزم ۋەياكى ماركسىزملىق رېئالىزم ئەدەبىياتى ئېقىملىرىدا بولسۇن دىيالوگلار ھېلىھەم توختىغىنى يوق. ئومۇمەن تارىخنى ھېكايىلەشتۈرۈش، رومانلاشتۇرۇش ھادىسىسىنىڭ ئەدەبىياتنىڭ يېڭىچە ئىپادە سەنئەتلىرىدىن بىرى ئىكەنلىكى ۋە بۇنىڭ غەرب دۇنياسىدىن شەرققە كىرىپ كەلگەنلىكى، بولۇپمۇ يېقىنقى بىر ئەسىرگە سوزۇلغان تارىخ مابەينىدە دۇنيا مىللەتلىرىنىڭ ئەدەبىي ئىجادىيەت تەرەققىياتىغا چوڭقۇر تەسىر كۆرسەتكەنلىكى ئېنىق. ئەلۋەتتە بۇ يەردىكى تەسىر كۆرسىتىشتە ئەدەبىياتنىڭ رەڭگارەڭ ئىپادە سەنئەتلىرى، قائىدە، مېتود ۋە ئۇسلۇب جەھەتتىكى نەمۇنىلىك ئالاھىدىلىكلىرى تەسىر يارىتىپلا قالماي يەنە ئىدېئولوگىيەلىك تەسىر كۆرسىتىشلەرنىمۇ بارلىققا كەلتۈردى. ياۋورپادا دەسلەپ مەيدانغا كەلگەن رومانتىزم ئەدەبىياتىنى ۋە ئۇنىڭ ئىدىيەۋى ئارقا كۆرۈنۈشىنى ئېلىپ ئېيتساق، مەزكۇر ئېقىمنىڭ پارتىلىشى «ئويغىنىش» دەۋرى دەپ ئاتالغان، يېڭىلىنىش، زامانىۋىلىشىش تەشەببۇسلىرىنىڭ غەرب دۇنياسىنىڭ سىياسەت، دىن، مەدەنىيەت ۋە ئىقتىساد جەھەتتىكى ئۆزگىرىشلىرىگە پاراللېل ھالدا مەيدانغا كەلگەن بىر تۈرلۈك ئىنقىلاب ھەرىكىتىنىڭ نەتىجىسى دېيىشكە بولاتتى. مەلۇم بولغىنىدەك، ئىنقىلاب دېمەك، ئالدىنقىنى ئاغدۇرۇش ۋە يېڭىنى ئورنىغا دەسسىتىش ياكى قۇرۇپ چىقىش مەنىسىدىكى كوللېكتىپ پائالىيەتنى كۆرسىتىدۇ. بۇ شەرق مەدەنىيەتلىرى، جۈملىدىن ئىسلام مەدەنىيىتىنىڭ ئىسلاھات ئىدىيەسىدىن پەرقلىق تۇتۇم بولۇپ، غەرب دۇنياسىدا مەيدانغا كەلگەن ھادىسە ئىسمى جىسمىغا ئۇيغۇن «ئىنقىلاب» بولغانىدى.\n\nئەدەبىياتتىكى ئىنقىلاب ھەرىكەتلىرى «كىلاسسىك» نامى بېرىلگەن ۋە قەدىم مەدەنىيەتتىن ئۆزىگە قەدەر داۋاملىشىپ كەلگەن بارلىق ئەدەبىيات قېلىپلىرىنى بۇزۇپ تاشلاش، غايىسىدىن ۋاز كېچىش، ئەدەبىياتنىڭ رولى ۋە فۇنكسىيەسىنى باشقىچە شەكىلدە ۋە يېڭىچە ۋەزىپە بىلەن ئوتتۇرىغا ئېلىپ چىقىشنى شوئار قىلدى. ئەلۋەتتە دەۋرنىڭ ئىجتىمائىي ۋە سىياسىي ئۆزگىرىشلىرىنىڭ بەلگىلىك تەسىرىگە ئۇچرىغان ئەدىبلەر، پەيلاسوپلار يېڭىدىن قۇرۇلۇۋاتقان دۇنيانىڭ مەنىۋى خەرىتىسىنى سىزىش، كىلاسسىك دەپ ئاتىغان دۇنيا بىلەن بولغان مەنىۋى باغنى ئۈزگەندىن كېيىنكى كېلىپ چىقىدىغان بوشلۇقلارنى تولدۇرۇش ئىشىنى ئۈستىگە ئېلىشتى. دىندىن، ئېتىقادتىن، ئەنئەنىۋى ئەخلاق مىزانى ۋە قىممەت قارىشىدىن ئادا - جۇدا ياشىغان جەمئىيەتنىڭ روھىيىتىنى تەرتىپكە سېلىش ئۈچۈن مىللەتنىڭ تىل سەنئىتى، تۇرمۇش يولى ۋە روھىيىتىنى قايتا قۇرۇپ چىقىش، تەربىيەلەش رولىنى ئۆتەيدىغان ئەدەبىيات ۋاز كېچىلمەس ۋاسىتىگە ئايلاندۇرۇلدى. بۇنىڭ بىلەن بىرلىكتە ئەدەبىياتنىڭ ئىنسان ھاياتىنىڭ ھەر ساھەسىگە چېگراسىز بۆسۈپ كىرىۋاتقانلىقى ۋە ھەتتا ئۇنىڭ دىن ئورنىغا ئېلىپ چىقىلىۋاتقانلىقىدەك بىر ۋەزىيەتنىڭ شەكىللىنىشى، ئەدەبىيات يۆنىلىشىنىڭ يېڭىلىنىش بەدىلىگە ئۆتمۈشنى خالىغانچە تەسۋىرلەپ ئۇتوپىيەلەشتۈرۈش، بۈگۈننىڭ ئىنسانلىرىنى رومان ۋە ھېكايىچىلىقنى ئاساس قىلغان غايىۋى تەسۋىرلەر، «فانتازىيە»لەر دۇنياسىغا غەرق قىلىپ مەستخۇش قالدۇرۇشتەك بىر ھالغا ئېلىپ كېلىۋاتقانلىقى دىققەت تارتىشقا باشلىدى. ئونتولوگىيەسى بولمىغان، پۈتۈنلەي ئەپستومولوگىيەلىك يۆنىلىشتىن يولغا چىققان ئەدەبىيات سەپىرى ئۆز تەسىرىنى تۈگەل ئەدەبىياتتىن زوق ئالغۇچى جەمئىيەت ئەزالىرىغىلا ئەمەس، جەمئىيەتنىڭ ۋە تارىخنىڭ بۈگۈنىنى كېلەچەككە تۇتاشتۇرغۇچى ئاكتىيورلىرى بولغان كەلگۈسى ئەۋلاد ۋە ياش - ئۆسمۈرلەرنىڭ دۇنياسىغا قەدەر سىڭىپ كىردى. نەتىجىدە فانتازىيە بىلەن توشقۇزۇلغان ھېكايە، چۆچەكلەر ئارقىلىق، ياكى بولمىسا ئۆتمۈشتىكى تارىخىي ھادىسىلەرنى بەدىئىي تەسۋىر ۋە ئوبرازلار ئاستىغا كۆمۈپ تاشلاش، ئۆتمۈشنى بۈگۈننىڭ ئىدېئولوگىيەسى ۋە زېھنىيىتى بىلەن بوياپ قۇرۇپ چىقىش ئارقىلىق ئوقۇرمەنلەرنى يازارنىڭ ئىدېئولوگىيەسىدىكى غايىۋى دۇنياغا مەھلىيا قىلىش تىپىدىكى ئەدەبىي ھەرىكەتلەر شەكىللىنىشكە باشلىدى.\n\nمانا بۇ ئىنسانىيەت مەدەنىيەت تارىخىدا پەرقلىق مىللەتلەردە ئۆزىگە خاس ئۇسلۇب ۋە بايان پىچىمى بىلەن تەرەققىي قىلىپ كېلىۋاتقان، ئەنئەنىلەشكەن ۋە ھەر مىللەت ھەمدە خەلقلەرنىڭ ئۆز مەدەنىيەت ۋە كۈلتۈر دىنامىكىلىرىنى مەركەز قىلغان ئەدەبىيات خەزىنىلىرىنى ئەۋلادلىرىغا مىراس قالدۇرۇش تىپىدىكى ئىجاد قىلىنغان ئەنئەنىۋى ئېپوسلار، مېتولوگىيە (ئەپسانە) لەر ۋە ئەپسانىۋى رىۋايەتلەر ئارىلاشقان داستانلاردىن يول ئايرىغان، ھەمدە ھەر قايسى مىللەتلەرنىڭ ئونتولوگىيەلىك مەۋجۇتلۇق ۋە ئەپستىمولوگىيەلىك دۇنيا قارىشىنى تارىخىي ئەپسانىلەر بىلەن بېيىتىش ئارقىلىق ئادىمىي ئەخلاق ۋە ئىنسانىي قىممەت قاراش ئۇرۇقلىرىنى ئەۋلادلىرىنىڭ روھىيىتىگە تىكىدىغان مەدەنىيەت ياشارتىش ۋە ئۇنى كېلەچەككە توشۇش ھەرىكەتلىرىدىن پەرقلىنىدىغان بىر ھەرىكەت بولغان ئىدى. غەرب دۇنياسىدا مەيدانغا كەلگەن بۇ ئۆزگىرىشلەر ھەققىدە توختالغان كالىفورنىيە ئۇنىۋېرسىتېتى ئەدەبىيات پىروفېسسورى، شۇنداقلا ئاتاقلىق بالىلار ئەدەبىياتى مۇتەخەسسىسى سېز لېرېر [Seth Lerer] مۇنداق دەيدۇ: «ئوتتۇرا ئەسىر كىلاسسىك ئەسەرلەردە يېزىلغان تەبىئەت دۇنياسىدىكى جانلىقلار، ئۆسۈملۈك ۋە تاغۇ - تاشلارغا دائىر تەسۋىرلەردە تەڭرىنىڭ يەر يۈزىگە ئاپىرىدە قىلغان يارالمىشلىرىغا يېتەكلىگۈچى تەسۋىرلەرگە ئىشارەت قىلىدىغان مەزمۇنلار ئىلگىرى سۈرۈلەتتى. بەدىئىي تەسۋىردىكى ھەر بىر پارچىلاردا، ئەدەبىي شەرھلەردە سۆزلەنگەن تەسۋىرلەردىن ئەخلاقىي قىممەت قاراشلارغا يېتەكلەيدىغان ئىشارەتلەر بار ئىدى. ۋاقىتلار ئۆتۈپ 17 - ۋە 18 - ئەسىرلەرگە كەلگەندە (ئالەم ھەققىدىكى) چوڭ بايقاشلارنىڭ كەينى - كەينىدىن ئوتتۇرىغا چىقىشىغا ئەگىشىپ يېڭىچە فانتازىيەلىك تەسەۋۋۇرلار مەيدانغا كېلىشكە باشلىدى ۋە بۇنى ئىنسانلارنىڭ زېھىن دۇنياسىغا يەتكۈزۈش لىنىيەسىمۇ كىتابلار ئارقىلىق ئىشقا ئاشتى. بۇ لىنىيە «روبىنسون كروسو ئارىلى (1719 - يىل) [Robinson Crusoe]» رومانىدىن تارتىپ تاكى مورىس سېنداك [Maurice Sendak]نىڭ «ياۋايى شەيئىلەر دۇنياسىدا (1963 - يىل) [Where the Wild Things Are]» ناملىق ئەسىرىگە قەدەر سوزۇلدى. 19 - ئەسىرگە كەلگەندە بولسا، چارلىز دارۋېننىڭ بايقاشلىرى بالىلار ئەدەبىياتىغا نىسبەتەن زور تەسىرلەرنى ئېلىپ كەلگەنىدى»(2).\n\nدەرۋەقە، ئۆتمۈشتىن ۋاز كېچىش بەدىلىگە مەيدانغا كەلگەن «ئايدىڭلىنىش» باسقۇچلىرى، ھەمدە كەچمىشكە ئىسيان كۆتۈرۈش ۋە ئۇنىڭدىن ئومۇميۈزلۈك ئادا – جۇدا بولۇشنىڭ بۇ تەرزدە ئۆزگىرىشكە دۇچ كېلىشى، ئۆتمۈشتىن كەلگەن تەجرىبىلەرنى بايلىق ۋە مىراس ئورنىدا كۆرۈشنىڭ ئورنىغا ئۇنى مەرەزنىڭ، كېسەلنىڭ، ئىللەتنىڭ ئورنىدا كۆرۈشكە قاراپ ئۆزگىرىشى، تارىخىدىن، مەدەنىيەت ئەنئەنىسىدىن يىراقلىشىش قارارىنى ئارقا كۆرۈنۈش قىلغان ئەدەبىي ھەرىكەتلەرنىڭ ئىنسان مەنىۋىيىتىگە ئوزۇق بولۇشتىن ھالقىپ سۈنئىي دۇنيا ئىنشا قىلىشقا قاراپ مېڭىۋاتقانلىقى، قىسقىسى، ئەدەبىياتقا ھەممىنىڭ يۈكىنى يۈكلەشتەك زۇلۇمنىڭ باش كۆتۈرۈشى، شۇنداقلا مودېرنلىشىشكە يۈزلەنگەن جەمئىيەتنىڭ بۇندىن كېيىنكى كېلەچىكىنى قۇرۇش ھەمدە ۋاز كېچىش بەدىلىگە قولدىن كەتكەن مەنىۋى قۇرغاقلىقنى تولدۇرۇش جەھەتتىكى مەسئۇلىيەتنى قويۇق بەدىئىي پۇراققا، مودېرنىزم ئىدېئولوگىيەسىنى يايغۇچى ئىجادىي رومانلارغا، ياكى بولمىسا ھېكايىلەشتۈرۈلگەن تارىخقا يۈكلەشنىڭ چەكتىن ئېشىشى قاتارلىق بىر تالاي مەسىلىلەر پوست مودېرنچىلار، يەنى كېيىنكى مۇدېرنزمچىلار تەرىپىدىن تەنقىدلەشكە دۇچ كەلدى. فىرانسىيەلىك مەشھۇر ئەدەبىيات تارىخچىلىرىدىن دەنىس خوللېر [Deni Hollier] ئۆزىنىڭ «فىرانسۇز ئەدەبىياتىنىڭ يېڭى تارىخى» ناملىق ئەسىرىدە ئەدەبىياتنىڭ بۇ قەدەر سۇيىئىستېمال سەۋىيەسىگە بېرىپ يېتىشىگە دائىر تەنقىدىنى كىنايىلىك بىر شەكلىدە ئوتتۇرىغا قويۇپ مۇنداق دەيدۇ: «نۆۋەتتە ئەدەبىياتنىڭ قەيەردىن باشلىنىپ قەيەردە توختىشىنى مۆلچەرلىمەك قىيىنلاشتى. شۇ تاپ ئەدەبىياتقا قويۇپ بەرسە ھەممە نەرسە بولغۇسى بار...يۇقىرىقىلاردىن شۇنداق خۇلاسە چىقىرىشقا بولىدۇكى، كۈنىمىزدە «ئەدەبىيات» دېگەن نېمە؟ دەپ سوراشنىڭ ئورنى قالمىدى. بەلكى «ئەدەبىيات بولمىغان نېمە بار؟، دەپ سوئال قويىدىغان يەرگە كەلدى»(3).\n\nغەرب ئەدەبىياتى ۋە بۈگۈنگىچە بولغان تەرەققىياتىغا مۇناسىۋەتلىك ئەدەبىياتشۇناسلارنىڭ، ئۆز جەمئىيىتىگە سەگەك ئەدەبىي ئوبزورچىلارنىڭ كۆز قاراشلىرى ئەنە شۇنداق. نەزىرىمىزنى غەربتىن ئاغدۇرۇپ شەرق دۇنياسىغا تىككىنىمىزدە، 20 – ئەسىر كولونىيالىزمى (مۇستەملىكچىلىك ھەرىكىتى) ۋە يېڭى دۇنيا تەرتىپىدىن كېيىنكى ئەدەبىي ھەرىكەتلەر ئومۇمەن غەربتىن ئىمپورت قىلىنغان، مۇنداقچە ئېيتقاندا ياۋروپا كۈلتۈرى ۋە قىممەت قاراشلىرىدىن شەكىللەنگەن غەرب ئەدەبىياتىنى ئاتالمىش «دۇنيا ئەدەبىياتى» نامىدا كەڭ ئومۇملاشتۇرۇشنىڭ مۇۋەپپەقىيەتلىك بولۇشى، يەنە كېلىپ مەزكۇر غەرب ئەدەبىياتىنىڭ يەرشارىلىشىش ۋە زامانىۋىلىشىشنىڭ مودېلى ۋە باشلامچىسى سۈپىتىدە ھەر مىللەت ۋە خەلقلەرنىڭ ئەدەبىياتىغا يول كۆرسەتكۈچى چىراغ قىلىنىشى، ئۆرنەك ئۈلگىسى قىلىپ تونۇشتۇرۇلۇشى ۋە ھەتتا دۇنيا مىقىياسىدىكى كولونىيالزم رېجىمگە دۇچ كەلگەن ھەر قايسى مىللەتلەردە ئۆز جەمئىيىتىنىڭ ئىجتىمائىي ۋە مەدەنىيەت ھاۋزىسىغا يات بولغان زېھنىيەتتىكى غەربلەشكەن زىيالىيلارنىڭ يېتىشتۈرۈلۈشى نەتىجىسىدە غەربچە ئەدەبىياتنىڭ ھەر تىلدىكى پىروتوتىپلىرى، تەقلىدىي ۋارىيانتلىرى بارلىققا كېلىشكە باشلىدى. ئەلۋەتتە، باشقا كۈلتۈر ۋە مەدەنىيەتنىڭ ئەۋزەللىكلىرى، ئەدەبىي ئىجادىيەتلەردىكى مېتود ۋە ئۇسلۇب جەھەتتىكى يېڭىلىقلارنى قوبۇل قىلىشى، بىر مەدەنىيەت ياكى كۈلتۈرنىڭ باشقا بىر مەدەنىيەت ياكى كۈلتۈردىن تەسىرلىنىشى، باشقا مىللەتتە مەيدانغا كەلگەن ئىلغارلىقلارنى، تەقدىرلەشكە ئەرزىيدىغان نەمۇنىلەرنىڭ يەنە باشقا كۈلتۈرلەر تەرىپىدىن ئىشلىنىپ ئۇنى ئۆز كۈلتۈرىنىڭ پارچىسىغا ئايلاندۇرۇش ھادىسىسى ئىنتايىن تەبىئىي ۋە قانۇنىيەت دەرىجىسىدىكى نورمال بىر ئەھۋال. شۇنداقلا مەدەنىيەت ۋە ئىلمىي ساھەلەر ئارا تەسىرلىشىشنىڭ بولۇشى قانۇنىيەت مىسالى مۇقەررەر ھادىسىلەر جۈملىسىدىن. لېكىن بۇ يەردىكى مەسىلە قوبۇل قىلىپ ئالغۇچى كۈلتۈرنىڭ تەقلىد تۈسىدە قوبۇل قىلىشى بولماستىن، بەلكى ئۆز كۈلتۈرىگە ئېلىپ كىرىشتە سەزگۈرلۈك بىلەن يول تۇتۇشى، ئېلىپ كىرگەندىمۇ ئۆز جەمئىيىتىنىڭ قىممەت قاراشلىرىغا ئۇيۇشقان ھالدا پىششىقلاش شەكلىدە ئېلىپ كىرىش سەۋىيەسىنى ھازىرلىشى، مىللەتنىڭ ئۆزىگە خاس ئەدەبىي بايلىقلىرىنى يوققا چىقىرىدىغان، مەنە قىممەتلىرىنى مەنىسىزلەشتۈرۈشكە يول قويىدىغان بولماسلىقى ۋە تارىخىي ۋە مەدەنىيەت تەجرىبىلىرىنى ئاساس قىلغان شەكىلدە قوبۇل قىلىشى مەسىلىسىدۇر. تارىخى تەرەققىياتلاردىن مەلۇم بولغىنىدەك، ئەدەبىي ئېقىملارنى ياراتقان گىگانت ئەدىبلەر ئۆزىگە خاس يېڭىچە ئۇسلۇب ۋە مېتودلارنى بارلىققا كەلتۈرۈش، ياكى باشقا ئەللەرنىڭ ئەۋزەللىكلىرىنى پىششىقلاش ئارقىلىق ئۆز جەمئىيىتىنى تەربىيەلەش، ئۇلارنىڭ تىل بايلىقىنى موللاشتۇرۇش، مەنە بايلىقلىرىنى قۇۋۋەتلەندۈرۈش، ئۆز كۈلتۈرىگە ئائىت قىممەت قاراشلارنى بەدىئىي شەكىلدە خەلققە سۇنۇش جەھەتلەردە بەلگىلىك مۇۋەپپەقىيەتلەرنى قولغا كەلتۈردى. ئەپسۇسكى، سىياسەتنىڭ يۆنىلىشىگە پاراللېل يېزىشنى ئادەت قىلغان، ھۆكۈمرانلارنىڭ ئىدېئولوگىيەسىنى يېيىشقا خىزمەت قىلىشتىن ئايرىلالمايدىغان زىيالىيلىق ئەنئەنىسىنىڭ ئەدەبىي ئىجادىيەتتىكى تەقدىرى باشقا ساھەدىكىلەردىن پەرقلىق بولمىدى. بەلكى يازغۇچىلارنىڭ كۆپ سانلىقى ھۆكۈمران كۈچنىڭ قايسى سىياسىتىگە مۇناسىپ خىزمەت پۇرسىتى كەلسە، شۇ بويىچە ئىجادىيەتنى داۋاملاشتۇرۇشتى. ياكى ھاكىمىيەت كۈچلىرى شۇنداق تىپتىكى يەرلىك زىيالىيلارنى كۆپلەپ يېتىشتۈرۈش، ئۆز تەسىرى ئاستىغا ئېلىۋېلىش ئارقىلىق ئەدەبىي ئېقىنلاردىكى قاناللارنى لىنىيە قىلغان ھالدا ئۆز ئىدېئولوگىيەلىرىنى ھاكىمىيىتى ئاستىدىكى خەلقلەرگە سىڭدۈرمەكچى بولۇشتى. ياكى بولمىسا مودېرنىست ئەدىبلەر ھاكىمىيەتكە ئۆز ئىدىيەسىنى يۇقتۇرۇش ئارقىلىق سىياسەتنىڭ قولى بىلەن ئىدېئولوگىيەلىرىنى يېيىپ كەلدى. ياكى بولمىسا ئوخشاش ئىدېئولوگىيەنىڭ سىياسىي كۈچلىرى بىلەن ھەمكارلىق ئورنىتىش ئارقىلىق جەمئىيەتكە ئۆز ئىدېئولوگىيەلىرىنى تاڭماقچى بولدى. شۇنداق قىلىپ 20 – ئەسىر كولونىيالىزمدىن كېيىنكى سوغۇق ئۇرۇش دەۋرى ۋە ئۇنىڭدىن كېيىنكى تىرناق ئىچىدىكى «تىنچ تەرەققىيات كۆزلەنگەن» مەزگىللەردە ئەدەبىيات سەھنىسىدە ئىككى چوڭ قۇتۇپ ھۆكۈم سۈرۈپ كەلدى. مەسىلەن بۇلاردىن كاپىتالىزم سىستېمىسىدىكى دۇنيادا شاخلىنىپ كېلىۋاتقان مودېرنىزم ئەدەبىياتى باشچىلىقىدىكى رومانتىزم ، ناتۇرالىزم، رېئالىزم قاتارلىق ئىسمى تىلغا ئېلىنغان ۋە ئېلىنمىغان بىر قاتار ئېقىملارنى ئۆز ئىچىگە ئالغان ئەدەبىي ئېقىملار ئۆرنەك ئوبيېكتلىرى بولغان بولسا، رۇسلار تەرىپىدىن پىششىقلانغان سوتسىيالىستىك سىستېمىدىكى دۇنيانىڭ ئەدەبىياتى بولمىش سوتسىيالىزم ئەدەبىياتى، يەنە بىر نامى بىلەن ئېيتقاندا ماركسىزملىق رېئالىزم ئەدەبىياتى شەكلىدە ئومۇملىشىشقا باشلىدى.\n\nيۇقىرىقىلار ئىچىدە ماركسىزملىق رېئالىزم ئەدەبىياتى ئېقىمى دەل بۈگۈنكى زامان ئەدەبىياتىمىزنىڭ قۇرۇلۇشىغا ۋە يۆنىلىشىگە زور دەرىجىدە رەھبەرلىك قىلغان، كەلمىش - كەچمىش بارلىق ئەدەبىي مىراسلىرىمىزنى، تارىخىي تەجرىبىلىرىمىز، مەدەنىيەت قۇرۇلمىلىرىمىزنى، ھەتتا بىر پۈتۈن دۇنيا قارىشىمىزنى ئۆز ئېتىزىدا خامانلاپ، غەلۋىرىدە تاسقاپ ئۈلگۈرگەن، قايتىدىن پىششىقلاپ چىقىش، مىللەتنىڭ كېلەچەك ئەۋلادلىرى تونىيالمىغۇدەك دەرىجىدە ئۈستى - بېشىنى يەڭگۈشلەش قەستىدە بولغان، قىسقىسى ئەدەبىيات ساھەسىدىكى پېشقەدەملەر ۋە ئۇلارنىڭ داۋامى بولغان زىيالىيلارنىڭ ئاڭ خەرىتىسى بولغان ئېقىمدۇر. ماركسىزملىق ئەدەبىيات ئۆلچىمى مەيلى پىلانلىق ياكى ئىختىيارىي شەكىلدە بولسۇن، مىللىي ئەدەبىياتنىڭ مودېلىنى قۇرۇشتىكى تۈپ ئۆلچەم ۋە قوللانما بولۇپ كەلدى ياكى شۇنداق بولۇشقا مەجبۇر قالدى. بۇ جەھەتتىن مەيلى ئۇيغۇر مىللىي تارىخىغا ئالاقىدار بولسۇن، ياكى ئۇيغۇر ئەدەبىياتى تارىخىغا ئالاقىدار بولسۇن، ياكى ئۇيغۇر كىلاسسىك ئەدەبىياتىنى چۈشىنىش ۋە ئىزاھلاش جەھەتتە بولسۇن، بۇ ھەقتە تارىخشۇناس، ئەدەبىياتشۇناس، مەدەنىيەتشۇناس قاتارلىقلار تەرىپىدىن يېزىلمىش ۋە سىزىلمىش ئەسەرلەرنىڭ كۆپ قىسمى مانا بۇ ماركسىزملىق ئەدەبىيات ئەندىزىسىدىن، ماركسىزملىق ماتېرىيالىستىك تەپەككۇر ئەندىزىسىدىن ئايرىلالمىدى. تۈركىستان غەربىدە رۇس ئوريانتالىزمى (شەرقشۇناسچىلىقى) نىڭ قولىدا ئىشقا ئاشقان قانداق مۇۋەپپەقىيەتلەر بولسا، ئۆز دەۋرىدە تەقدىرداش ۋە قەۋمداش بولغان تۈركىستان شەرقىدىكى مىللەت ۋە خەلقلەرگە بىرمۇبىر سىناپ كۆرۈلدى. ئۆتكەن ئەسىرنىڭ ئىستېداتلىق شائىرلىرىدىن، شۇنداقلا خوتەن ئىسلام ھۆكۈمىتى مالىيە ۋەزىرى، ھەمدە ئۆز دەۋرىنىڭ ئەدىب ئالىملىرىدىن مۇھەممەد قاسىم داموللام ھەسرەتىينىڭ مونۇ مىسرالىرى بۇ نۇقتىنى ناھايىتى يورۇتۇپ بېرىدۇ:\n\n> بىلسەڭ بۇلارنى ئەسلىدە دەججال لەشكەرى،\n> گۇمراھ قىلۇرغا ھەر بىرى ئىبلىس ئەسكەرى.\n> ماۋزىدوڭ ئولسە غالچە سىتالىن ئەفېسسىرى،\n> ماسكىۋادا قىلسە سۆز ئاڭا، پەكىندە(4)دۇر سەدا(5).\n\nئۆتكەن ئەسىرنىڭ 90 – يىللىرىغا كەلگەندە يەنە بەزى بۇرۇلۇشلار مەيدانغا كەلدى. بولۇپمۇ يېڭى بىر ئەۋلاد ئەدىب زىيالىيلارنىڭ، يازغۇچى شائىرلارنىڭ بارلىققا كېلىشى، شۇنداقلا ئاتالمىش «ئىشىكنى سىرتقا قاراپ ئېچىۋېتىش» نامىدىكى قوش ئۆلچەملىك سىياسەتنىڭ تەسىرىدە مەيدانغا كەلگەن بەزى ئىمكانىيەتلەر، خىتاي تىلىنى ئانا تىل سەۋىيەسىدە ئىگىلىگەن، ئىگىلىگەندىمۇ خىتاينىڭ تىلى بىلەن قوشۇپ، كۈلتۈرى ۋە پىسخىكىسىغا قەدەر قوشۇپ ئالغان كۆپلىگەن زىيالىيلار قوشۇنىنىڭ بارلىققا كېلىشى، شۇنداقلا بۇ توپتىكى غوللۇقلارنىڭ ھەر قايسى مەتبۇئات ۋە ئورگانلارنىڭ مەمۇرلىرىغا، دائىمىي ئەزالىرىغا ئايلىنىشى ھەمدە چەتئەللەردە بىلىم ئاشۇرۇش پۇرسەتلىرىنىڭ قولغا كېلىشى قاتارلىقلار بەزى ئىمكانلارغا يول ئاچتى. بۇنىڭغا ئەگىشىپ چەتئەل ئەدەبىياتى دەپ تونۇشتۇرۇلغان غەرب ئەدەبىياتى بىلەن ۋاسىتىلىك ياكى بىۋاسىتە ئۇچرىشىش ئىمكانلىرى كۈچەيدى. 80 – يىللاردىن باشلانغان رۇس تىلى مەنبەلىك ماركسىزملىق ئەدەبىياتچىلىققا 90 – يىللاردىن باشلانغان غەرب ئەدەبىياتى بىلەن يۈزلىشىش، مودېرنىزم بىلەن ئۇچرىشىش جەريانى ئۇيغۇر ئەدەبىياتچىلىقى يۆنىلىشىدە، بولۇپمۇ تارىخىي رومانچىلىق، گۇڭگا شېئىرچىلىققا ئوخشاش ھەرقايسى ئەدەبىي ژانىرلاردا ئۆرنەكلىرى بويىچە ئۆز ئانا تىلىدا تەقلىد قىلىش دولقۇنىنى يەنىمۇ كۈچەيتكەن بولدى. چەتئەللەردە بىلىم ئاشۇرۇش ياكى چەتئەل مائارىپىدا تەربىيەلىنىش پۇرسىتىنى قولغا كەلتۈرگەنلەرمۇ خۇددى دىنىي ۋە سىياسىي ئېقىملاردىن قانداق تەقلىدچىلىكنى باشتىن كەچۈرگەن بولسا، ئەدەبىيات ۋە مۇناسىۋەتلىك ئىلمىي ساھەلەردىمۇ ئوخشاش قىسمەتتىن قاچالمىدى. ئەلۋەتتە، بۇ جەرياننىڭ بەلگىلىك سىياسەت چەكلىمىسى ۋە نازارىتى ئاستىدا بولۇشى غەرب ئەدەبىياتىدا يېڭىچە ئۇسلۇب ئاساسىدا تەتبىقلانغان مېتافورا، تەشبىھ، مەجاز ۋە رەمزى شەكىللەردە بايان قىلىش يۆنىلىشلىرى، فانتازىيەلىرىنى ئۆز ئىچىگە ئالغان بەزى ئىمكانىيەتلەردىن پايدىلىنىشنى تەقەززا قىلغان بولسىمۇ، ئۆز ئانا تىلنىڭ ئىمكانىيەتلىرىدىن توغرا پايدىلىنىشنى بىلمىگەن، مىڭ يىللارچە ئەۋلادتىن ئەۋلاتقا ئۇلىنىپ كەلگەن ئەدەبىي يۈكسىلىشنى ئىشقا ئاشۇرغان دىنامىكىلىرىدىن ئالاقىسى ئۈزۈلگەن، كىلاسسىك دېيىلسە ئالدىنقى ئون يىلدىن ئارتۇق جەرياندا پىششىقلانغان، ياساپ سۇنۇلغان، قىرقىلىشقا ئۇچرىغان، تېنى بار جىنى يوق بىر نەرسىگە ئايلاندۇرۇۋېتىلگەن ئەدەبىيات ھەققىدىكى سۇنۇملارنىڭ ئۇيان تەرىپىگە ئۆتەلمەيدىغان، ئەكسچە خىتاي تىلى ۋاسىتىسىدە ياتتىن تەرجىمە قىلىپ ئەكىرىش تۈسىدىكى سۆز زاپىلىرىنىڭ ھەمدەمچىلىكىدە قۇرۇلغان ئۇيغۇر ئەدەبىياتى پۈچەكلىشىش، يوچۇنلىشىش، مەۋھۇملىشىش، روھسىزلىشىش باسقۇچىنى تېز سۈرئەتتە داۋاملاشتۇرۇپ كەلدى.\n\nيىغىپ ئېيتقاندا، يىلدىن يىلغا ئۇزاقلىشىۋاتقان ۋە ئۇزۇنغا سوزۇلغان ئۈزۈكچىلىكنىڭ تەسىرى، شۇنداقلا زىيالىيلارنىڭ مىللەتنىڭ ئۇزۇن يىللىق تارىخىي تەجرىبىلىرىنىڭ ئانا بۇلىقى ھېسابلانغان ئىسلام مەدەنىيەت ھاۋزىسىدىن سۇ ئىچەلمەس، گۈلزارلىرىدىن ھۇزۇر ئېلىپ ھىدلىيالماس ھالغا كېلىپ قېلىشى، ھەمدە بۈگۈنگە قەدەر سوزۇلغان، بولۇپمۇ ئىسلام مەدەنىيىتى بىلەن ئۇچراشقاندىن تاكى مۇستەملىكىگە قەدەر سوزۇلغان تارىخىي تەجرىبىلەردىن يۈزەكى خەۋەردار بولۇش، خەۋەردا بولغاندىمۇ خاتا ئاڭلىتىلغان، شالغۇتلاشتۇرۇلغان، ياكى بولمىسا ئورىيانتالىستلار كۆزىدە تونۇشتۇرۇلغان چۈشەنچىلەردىن ئاشالايدىغان سەۋىيەگە يەتمەسلىكى، مىللەت تارىخىنى تۈگەل يېڭىش ۋە يېڭىلىش تارىخى، بېسىش ۋە بېسىۋېلىنىش، ماجراچىلىق ۋە جاھالەت بىلەن ئەيىبلەش تىپىدىكى تارىخ چۈشەنچىسىدىن ھالقىماسلىقى، مۇنداقچە ئېيتقاندا گېگىل دېئالىكتىنى مەركەز قىلغان تارىخ چۈشەنچىسىدىن باشقىچە يوسۇندا ئويلىيالمايدىغان ھالغا كېلىشى ھەقىقىي مەنىدىكى مىللىي ئويغىنىشنىڭ كېچىكىشىگە زور دەرىجىدە ھەسسە قوشتى. سىياسىي تارىخىدىن سىرت مىللەتنىڭ مەدەنىيەت ۋە ئىلىم تارىخىدىن بىساۋات، ئەمما قالتىس بىلەرمەنلىك بىلەن سەھنىنى باشقا كىيدىغانلار ئاۋۇسا ئاۋۇدىكى، مىللەتنىڭ ئىلمىي، سىياسىي ۋە مەدەنىيەتلىشىش تارىخىنى تەكشى ھالدا ۋە بىر گەۋدە ھالىتىدە تەسەۋۋۇر قىلىش سەۋىيەسىگە يەتكەنلەر، مىللەتنىڭ ساپ كىملىكىنى تەشكىل قىلغۇچى ئۇنسۇرلارنى چوڭقۇرلاپ چۈشىنىشكە كېرەكلىك بولغان تىل ۋە بىلىم زاپىسىغا ئىگە بولغان ئويغاقلار تۈرلەنمىدى. بارماق بىلەن ساناشقا بولىدىغان ساناقلىق ئەدىب ۋە يازغۇچىلىرىمىزنى ھېسابقا ئالمىغاندا يەنىلا كۆپ سانلىق زىيالىيلار توپى ئۆزلۈك بىلەن ياتلىشىش ئارىسىدا ئايلىنىپ يۈرۈشتىن، شالغۇت زېھنىيەتكە مەھكۇملۇقتىن، خىيالپەرەس ئەدەبىياتچىلىقتىن ئۆزىنى قۇتۇلدۇرالمىدى. لەقەمنى خىزىر قويىدۇ، دەپ ئېيتقاندەك، ئاۋام خەلق ئارىسىدا تارالغان «زىيالىي، قىلغان ئىشى خىيالىي» ئوبرازىنىڭ قەد كۆتۈرۈشى زىيالىيلار دەۋا قىلغاندەك قانداقتۇر كۈشەندىلىرى تەرىپىدىن ئېيتىلغان بولماستىن، ئەكسىچە ئۇلارنىڭ مىللەتنىڭ كۈتكەن يېرىدىن چىقماسلىقى ۋە چىقالماسلىقى، ئۈمىدىنى يەردە قويۇشى قاتارلىق رېئاللىقلارغا قارىتىپ ئېيتىلغان خەلق ئىنكاسى ئىدى. شۇنداقلا بۇ ئۆز مەدەنىيىتىنى كىتاب ياكى نەزەرىيەلەردىن، ھېكايە رومانلاردىن ئەمەس، كېلىپ چىققان ئائىلىسى ۋە كۈلتۈر دۇنياسىدىن مىراس ئالغان بويىچە ئەمەلىي ھاياتىدا تەتبىقلاشقا تىرىشىپ كەلگەن خەلقنىڭ ئۈچ ئەۋلادقا سوزۇلغان مۇساپىدە ھېس قىلىپ يەتكەنلىرىدىن مەيدانغا كەلگەن تەبىئىي ئىنكاسى ئىدى.\n\n## [مەنبە ۋە ئىزاھاتلار]\n(1) يالقۇن روزى: «ئەدىبلەر نېمىشقا پۇشايمان قىلىدۇ»، شىنجاڭ مەدەنىيىتى ژۇرنىلى، 2010 - يىللىق 6 – سان.\n(2) Seth Lerer, Children's Literature: A Reader's History from Aesop to Harry Potter (Chicago: University of Chicago Press, 2008) P. 9.\n(3) Denis Hollier, \"On wirting Literary History\" New History of French Literature, P. 27.\n(4) پەكىن: بېيجىڭ.\n(5) نىجاتلىق يولى، مۇھەممەد سىددىق ئوغلى مۇھەممەد قاسىم ھەسرەتىي، ئەلخوتەنىي، 1981 – يىل 1- نەشىرى، كەشمىر، 42 - بەت."}
{"title": "«ئۇيغۇر بۇلاق» ۋە ئەدەبىيات ھايانكەشلىكى (2)", "author": "بۇرھان مۇھەممەد (Burhan Muhammed)", "date": "Unknown", "tags": ["ئەدەبىي تەنقىد", "ئۇيغۇر بۇلاق", "ئابدۇۋەلى ئايۇپ", "ئىسكەندەر زۇلقەرنەين", "فارابىي", "ئارىستوتېل", "ماتېرىيالىزم", "تارىخىي بۇرمىلاش"], "content": "# «ئۇيغۇر بۇلاق» ۋە ئەدەبىيات ھايانكەشلىكى (2)\n\n**(ئەدەبىياتىمىزنى قاماللاپ كەلگەن ھايانكەشلىك ۋە زېھنىي سۇيىقەستچىلىكنىڭ كۈنىمىزدىكى تىپىك ئۆرنىكى بولغان «ئۇيغۇر بۇلاق» ناملىق ئەسەر ھەققىدە ئوبزور)**\n\n**ئاپتورى:** بۇرھان مۇھەممەد\n\n## [بىرىنچى بۆلۈم]\n\n### 1. «ئۇيغۇر بۇلاق» ۋە ئەدەبىيات ھايانكەشچىلىكى مەسىلىسى\nدەرۋەقە، زىيالىيلاردا تىپىكلەشكەن شالغۇت زېھنىيەت مەھكۇملۇقى، توغرىسى شالغۇت زېھنىيەتتىن پۈتكەن قەلەمكەشلەرنىڭ تىلىدىن، كىتاب - ئەسەرلىرىدىن، ئەدەبىي ئەمگەكلىرىدىن بىرىككەن شالغۇت مەپكۇرىلەر، ئىجارە ئېلىنغان ئىدىيەلەر، كەمسىنىش تىپىدىكى تەقلىد شەكلىدە ئۆزلەشتۈرۈلگەن ئىدېئولوگىيەلەر ۋە دۇنيا قاراشلار مىللەتنىڭ يېڭىلىنىش باسقۇچىدىكى ئاز كەم ئۈچ ئەۋلادنى قايمۇقتۇرۇشتىن باشقىغا ئەسقاتمىدى. ھەر نەسىل ئەۋلاد يېڭىلانغانچە ئۆزلۈك ئاساسىغا، مەدەنىيەت يىلتىزلىرىغا باغلىنىپ تەربىيە ئالماسلىقى ياكى يېتەكلەنمەسلىكى، پەقەت بۈگۈنىنىلا كۆرىدىغان، بۈگۈنى ئۈچۈنلا ياشايدىغان ئەۋلادلارنىڭ كۆپىيىشى كۆپ سانلىق جەمئىيەت ئەزالىرىنى ئەسلىنى تونۇماس، تونۇغاننى ئۆزلەشتۈرەلمەس، گويا قەپەزدىن ئۆگىتىلىپ قويۇۋېتىلگەن، قايسى باغقا كىرسە شۇ باغچە سايراشقا جان ئاتىدىغان، نېمە تەلقىن قىلدۇرۇلسا ئاڭسىز ھالدا شۇنى ۋايىغا يەتكۈزۈپ ئورۇنلاشقا تەييار تۇرىدىغان شاتۇت مىسالى قايسى جۇغراپىيەدە، قايسى مەپكۇرە بىلەن تونۇشسا شۇنىڭ كوپىيەسى ھالىغا كېلىشنى قالاقلىقتىن قۇتۇلۇش، ئۇنى ئومۇملاشتۇرۇشنى بولسا، ئۇيغۇرلۇقنىڭ ئىپادىسى دەپ جار سالىدىغان، ھەتتا ئۇنى ئەدەبىياتنىڭ تۈرلۈك ژانىرلىرىغا سىڭدۇرۇپ بازارغا سېلىشنى مىللىي ۋەزىپە دەپ تونۇيدىغان شالغۇت يازارلار توپىنى شەكىللەندۈرۈپ چىقتى. بىز بۇنىڭغا دائىر يىپ ئۇچلارنى، جانلىق ئۆرنەكلەرنى قولىمىزغا يېتىپ كەلگەن ئومۇم ئەسەرلەر كاتالوگلىرىدىن ئىزدەپ تاپالايمىز. ھەتتا بۇنىڭ تىپىك ئۆرنەكلىرى كۆز ئالدىمىزدا بولۇپ، تېخى يېقىندىلا كىتابخانلار بىلەن ئۇچراشقان، تور تەشۋىقاتلىرىدا تەشۋىقاتى قىلىنغان ھەتتا بىر قىسىم ئاكادېمىكلىكىنى بازارغا سېلىۋاتقان زىيالىيلاردىن بىر بۆلۈكىنىڭ خاھ تەقرىز شەكلىدە، خاھ بازىرىنى چىقىرىپ بېرىش شەكلىدىكى يازمىلىرى بىلەن ئىجابىي مۇئەييەنلەشتۈرۈلگەن، ھەتتا قارىسىغا ماختاپ ئۇچۇرۇلۇشتەك سۈنئىيلىكلەرنى ياشاۋاتقان ئاتالمىش «ئۇيغۇر بۇلاق» نامىدىكى بەدىئىي توقۇلما ئەسەرنى مىسال سۈپىتىدە كۆرسىتەلەيمىز. ئابدۇۋەلى ئايۇپنىڭ ئاپتورلىقىدا يېزىلغان مەزكۇر ئەسەرنى ئۆرنەك تەرىقىسىدە تىلغا ئېلىشىمىز مۇنداق بىر قانچە سەۋەبتىن بولۇپ، بىرىنچىدىن ئەسەرنىڭ بىز يۇقىرىدا مۇئەييەنلەشتۈرۈپ ئۆتكەن ئەدەبىياتچىلىقىمىزنىڭ بۈگۈنكى قىسمىتىنى چۈشىنىشتە تولۇق ئۆرنەك بولغانلىقى، ئىككىنچىدىن ۋەتەن ئىچىدىكى ئەھۋاللارغا ئوخشاش قانداقتۇر ھاكىمىيەت بېسىمى تۈپەيلى مۇنداق تىل ئىشلىتىشكە، ياكى ئۇنداق ئەمەس، مۇنداق ئىپادىلەشكە مەجبۇر قالغان دېگەندەك باھانە ئويدۇرۇشقا يول يوق بولغانلىقى، ئەكسىچە ھېچبىر ساھەنىڭ كەسپىي ئادىمى ئەمەس تۇرۇپ ھەممە ساھەگە چات كىرىدىغان، شۇنداقلا ئۆزىنىڭ كەسپىي ساھەسىدىمۇ ئېتىراپقا ئېرىشەلمىگەن، قەيەردە داشقازان ئۇچۇرسا، شۇ يەرنىڭ ئاشپىزى بولۇۋالىدىغان، مۇنداقچە ئېيتقاندا، تىپىك خىتاي پىروجىسىدە يېتىشكەن شالغۇت زېھنىيەتلىك زىيالىيلىقنىڭ جىمى ئۆلگىلىرىنى تېپىش مۇمكىن بولىدىغانلىقىدەك تۈپ سەۋەبلەردىندۇر. ئۈچىنچىدىن، مەزكۇر ئەسەرنىڭ ئادەتتە ئەدەبىي ئەسەرلەرگە تۇتۇلغان ئەستايىدىللىق ۋە مەسئۇلىيەتچانلىق تەلىپى قاتمۇقات بولغان بالىلار ئەدەبىياتىنى مەركەز قىلغانلىقى، يەنە كېلىپ دەرسلىك نامىدىكى بىر ئەسەرنىڭ پېداگوك ياكى ئوقۇتۇش ساھەلىرىدىكى بىرەر ئىلمىي ھەيئەتنىڭ تەكشۈرۈپ بېكىتىشىدەك ئاددىي تەلەپ ئورۇندالمىغان ھالەتتە، ئۇنداق بىر شارائىت يوق دېگەن تەقدىردىمۇ ئەسەر بىر پۈتۈن ھالەتتە يېزىلىپ بولغاندىن كېيىن نۆۋەتتىكى ۋەزىيىتىمىزدە بالىلار مائارىپى بىلەن شۇغۇللىنىۋاتقان، دەرسلىك تۈزۈش ۋە ئوقۇ - ئوقۇتۇش جەھەتتە تەجرىبىسى بار بولغان مائارىپچىلىرىمىزدىن ئاز دېگەندە ئۈچ كىشىنىڭ مۇئەييەنلەشتۈرۈشىگىمۇ سۇنۇلماي، ئېتىبارلىق تارىخچىلىرىمىزنىڭ نەزىرىدىن ئۆتكۈزۈلمەي، ئۆزى يېزىپ، ئۆزى بېكىتىپ، ئۆزى تەھرىرلەپ ئۆزى تۈزەپ، ئۆزى كېسىپ، ئۆزى پىچىپ، ئارقىدىن ئۇنى «دەرسلىك» دېگەن ۋەزنى ۋە مەسئۇلىيىتى كۈچلۈك بولغان سەرلەۋھە ئاستىدا ئېلان قىلغانلىقىدۇر. بۇ جەھەتتىن مەزكۇر ئەسەر ئەدەبىياتىمىز دۇچ كېلىۋاتقان ھەر تەرەپلىمە كىرىزىسلارنى ۋە شالغۇت زېھنىيەتلىك زىيالىيلىقنىڭ بىز يۇقىرىدا مۇئەييەنلەشتۈرگەن پاجىئەلىرىگە مىسال قىلىشقا ئەڭ ئۇيغۇن بولغانلىقى نەزەرگە ئېلىندى ۋە ئۆرنەك ئوبيېكتى قىلىندى.\n\nمەلۇمكى، ئەدەبىي ئەسەردە ئۇنىڭ بەدىئىيلىكى ئالدىن مۇھاكىمە نۇقتىسى بولغىنىدەك، ئاپتورنىڭ ئەسەردە ئىپادىلىمەكچى بولغان ئىدىيەسى ۋە ئوقۇرمەندىن نېمىنى چۈشىنىشىنى ئىستىگەنلىكى، كىتابخانلارغا بەرمەكچى بولغان ئۇچۇرىنىڭ نېمىلىكى قاتارلىق نۇقتىلارمۇ مۇھاكىمە ئوبيېكتىلىرىدۇر. بىر بەدىئىي ئەسەرنىڭ بەدىئىيلىك قىممىتى ئۇنىڭ نوقۇل ئۇسلۇب، مېتود ۋە ئىجادىيلىقى بىلەن ئۆلچەنگىنىدەك، مەزكۇر بەدىئىي ئەسەرنىڭ قىممىتىنىڭ پاخال ياكى سەرخىل بولۇشىمۇ ئۇنىڭ ئوتتۇرىغا قويغان ۋە ئىلگىرى سۈرۈۋاتقان ئىدىيەسى بىلەنمۇ ئۆلچىنىدۇ. ھازىرقى زامان ئەدەبىيات سەھنىسىنىڭ گىگانتلىرىدىن بولغان مەشھۇر ئەدىب ۋە پەيلاسوپ ف. م. دوستويېۋىسكى بەدىئىيلىك ھەققىدىكى سۆزىدە: «بەدىئىيلىكتە رومان (ھېكايە) دىكى شەخسلەر ۋە ئوبرازلاردا ئۆز پىكرىنى يارىتىدۇ، شۇ پىكرىنى ئۆزى قانداق چۈشەنگەن بولسا، ئوقۇغۇچىمۇ روماننى ئوقۇپ چىقىپ يازغۇچىنىڭ پىكرىنى شۇنداق چۈشەنسە بولىدۇ» (1) دەپ كۆرسىتىدۇ.\n\nدېمەك، بەدىئىيلىك ئۈستىدىكى مۇھاكىمە نوقۇل جۈملە ۋە ئەسەر قۇرۇلمىسىدىكى شەكىل، قېلىپلارلا ئەمەس، بەلكى يازارنىڭ زېھنىيىتى، يېتەكچى ئىدىيەسىنىمۇ ئۆز ئىچىگە ئالىدۇ. شۇڭا نۆۋەتتىكى تەنقىدىمىزنىڭ دىققەت نەزەرى گېپى بولۇنۇۋاتقان «ئۇيغۇر بۇلاق» ئەسىرىنىڭ نوقۇل بەدىئىي تىل ئۇسلۇبى، شەكىل - قېلىپلىرى قاتارلىقلار ئەمەس. ھەم مەسىلىنىڭ بۇ تەرىپى بىزنى ئانچە قىزىقتۇرمايدۇ. ھەم مەسىلىنىڭ بۇ تەرىپى ماقالىمىزدە مىسال قىلىشقا سەۋەب بولۇۋاتقان تەرىپىمۇ ئەمەس. بەلكى ماقالىمىزدە مىسال قىلىنىۋاتقان مەسىلىلەرنى يورۇتۇشتىكى دىققەت نۇقتىلىرىمىز ئەسەرنىڭ ئىدىيەسى، توغرىسى ئەسەر ئارقىلىق ئاپتورنىڭ زېھنىي دۇنياسىنى ئوقۇش، تەسەۋۋۇر كۈچى ئارقىلىق ئەۋلادلار زېھنىگە قۇرۇپ بەرمەكچى بولغان ئاتالمىش «ئۇيغۇرلۇق دۇنياسى»غا ئويغاقلارنىڭ كۆزى بىلەن قاراپ چىقىش، ئەدەبىي ئۇسلۇب ئاساسىدا ئىپادىلىمەكچى بولغانلىرى ئارىسىدا مىللەتنىڭ قىممەت قاراش ۋە ھەقىقەتلىرىگە چىراق تۇتالىغان مەسئۇلىيەتلىك يازارنىڭ رولىنى مۇۋەپپىقىيەتلىك ئادا قىلدىمۇ - يوق، ياكى يالقۇن روزى ئەپەندى مۇئەييەنلەشتۈرگەندەك، ھەقىقەتنى سېتىپ يېيىش تىپىدىكى ھايانكەشلىكنى سادىر قىلدىمۇ، ھەقىقەت ئورنىغا ئەدەبىيات بىلەن پەردازلانغان بىر دۆۋە سەپسەتىنى بازارغا سالدىمۇ، دېگەن بىر قاتار ماھىيەتلىك نۇقتىلاردۇر. كەمىنىنىڭ قانائىتىچە ئەسەردە بىر ئۇيغۇر ئاتا بىلەن ئوغۇلنىڭ سۆھبىتى شەكلىنى ئالغان بۇ ئەسەر، ھەقىقىي مەنىدىكى بەدىئىيلىك، ئىجادىيلىق تەرەپلەردىن ۋەزنىلىك بىرەر قىممەتكە ئىگە دەپ كەتكۈچىلىكى يوق بولۇپ، ناۋادا ئەسەرنىڭ جەننەت ماكان ئۇيغۇر ۋەتىنىنىڭ ئوبرازلىق تىلدا تەسۋىرلەنگەن قىسمەن ئايرىم بايانلارنى ھېسابقا ئالمىغاندا، تەشبىھ نۇقتىسىدىن باھا بېرىشكە توغرا كەلسە بىر دۆۋە ياماقلاردىن كېسىپ پىچىپ تۈزەشتۈرۈلگەن ئەسكى يەكتەككە ئوخشىتىش مۇمكىن.\n\nبۇنداق مۇئەييەنلەشتۈرۈش شۇنىڭ ئۈچۈنكى، ئەسەردىكى «ئۇيغۇر بۇلاق» نامىنىڭ ئاپتور ھە دېگەندە ماقالە - يازمىلىرىدا بىزارلىق شەكلىدە تىلغا ئالىدىغان ئاشۇ «مىڭ يىللىق» مەدەنىيەت بىرىكىمىدىن پۈتۈنلەنگەن ئىسكەندەر زۇلقەرنەين ئوبرازىدىكى باش قەھرىماننىڭ كىلاسسىك ئۇيغۇر ئەدەبىياتىدىكى ھاياتلىق سۈيى ئىزدەش ئەپسانىسىدە تىلغا ئېلىنغان «ئابى ھايات» نامىنى «ئۇيغۇر بۇلاق» ئىسمىغا ئالماشتۇرۇشىدىن تارتىپ، دىۋاندىكى قازۋىن ئىسمىنى ئۇنىڭدىكى ئۇيغۇر ۋىلايىتى (بۇ يەردە دىۋان تەرجىمانلىرى ۋىلايەت سۆزىنى مىللەت، خەلق نامىغا جوراشقا بولىدىغان «ئەل» مەنسىگە ئەتەي ياكى بىخەستلىك بىلەن بۇراپ تەرجىمە قىلىپ قويۇشقان) گە كەلگەن چاغدىكى ماھىر مەرگەنلەر ھەققىدىكى ۋەقەلىكنى ئاساس قىلغان ھالدا بىر ئايال مەرگەننىڭ ئىسمى قىلىپ ئوبرازلاشتۇرۇشقىچە، دىۋاندا كەلگەن ئىسكەندەر ھەققىدىكى ئىككى ۋەقەلىكنى سىيۇژىتىنى خام ماتېرىيال قىلىپ قوللىنىشىدىن تارتىپ كىتاب مۇقاۋىسىغا ئۇيغۇر ئىسلام مەدەنىيىتى قۇرۇلۇشلىرىنى ئىپادىلەيدىغان سۈرەت چىقىرىپ، ئىچىگە بولسا، راھىب ۋە ئاتېئىستلارنىڭ ئويدۇرما قىسمەتلىرى، بىمەنە دىيالوگلىرى، دىندارلار ۋە سېكولارست ئاتېئىستچىلار ئوتتۇرىسىدىكى بۈگۈننىڭ ۋاقتى ئۆتكەن دىيالوگلىرىنى ئورۇنلاشتۇرۇشقىچە بولغان ئومۇم جەريانلار ئاپتورنىڭ دەۋا قىلىۋاتقىنىدەك، قانداقتۇر تارىخنىڭ چۆچەكلەشتۈرۈلۈشى، ھېكايىلەشتۈرۈلۈشى بولماستىن، بەلكى ئاپتورنىڭ كۈنىمىزدىن ھالقىمىغان ئىدېئولوگىيەلىك قاراشلىرىنى تارىخىي ئورۇن ۋە شەخىسلەرنىڭ، توقۇلما قەھرىمان ۋە ئوبرازلارنىڭ تىلىدا بازارغا سېلىۋاتقانلىقىغا، تارىخ بويىقى بېرىلگەن ئەپسانىلەرنىڭ چۆچەكلەشتۈرۈلۈشى ياكى بولمىسا ھېكايىلەرنىڭ ئەپسانىلەشتۈرۈلۈشى ئىكەنلىكىگە، شۇنداقلا ئەسەرنىڭ تۈپ خاراكتېرىنىڭ پۈتۈنلەي تارىخ بىلەن رەڭ بېرىلگەن سۈنئىي بىر دۇنيانىڭ تەسۋىرىنى سىزىپ چىقىش ئارقىلىق ئەۋلادلار زېھنىگە شالغۇت ئىدېئولوگىيە سىڭدۈرۈش ۋە ئۇنى بازار تاپقۇزماقچى بولۇشتىن باشقا نەرسە ئەمەسلىكىگە شاھىت بولۇپ تۇرۇپتۇ.\n\nقىسقىسى ئاپتورنىڭ كىتابتا تىلغا ئېلىنغان ۋەقە ھادىسىلەردىكى ئىسكەندەر ئىسىملىك يېرىم ئەپسانىنى قوشقاندا ۋە ئارىستوتېل، مەھمۇد كاشغەرىي، يۈسۈپ خاس ھاجىپ، فارابىي قاتارلىق تارىخىي ئىسىملار ۋە بۇ ئىسىملار ھەققىدىكى نەچچە قۇرلۇق تونۇشتۇرۇشنى ھېسابقا ئالمىغاندا ئاساسەن ئەپسانە پارچىلار بىلەن، ھەقىقىي تارىخ بىلەن ئالاقىسى بولمىغان، بەلكى بۈگۈننىڭ زېھنىيىتىدە تۇرۇپ قۇراشتۇرۇلغان ساختا رېئاللىق ۋە توقۇلمىلار دۆۋىسىنى «تارىخنى ھېكايىلەشتۈرۈش» نامىدا بازارغا سالغانلىقى مەلۇم. بۇ جەھەتتىن ئەسەر تارىخ بىلەن يېقىندىن ياكى يىراقتىن ئالاقىسى بولمايلا قالماي يەنە ئۆز نۆۋىتىدە پۈتۈن سۈرۈك ئىدىيە سىڭدۇرۇش تىپىدىكى قوراشتۇرما ئەسەر دەپ مۇئەييەنلەشتۈرۈش مۇمكىن.\n\nبىز بۇ ھەقتىكى مۇئەييەنلەشتۈرمىلىرىمىزنى ئوقۇرمەنلەرگە يورۇتۇش ئۈچۈن ئەسەردە تېپىكلەشتۈرۈلگەن بىر قاتار مەسىلىلەرنى نۇقتىلار بويىچە تەھلىل ۋە تەنقىدلەر ئاساسىدا پىكرىمىزنى بايان قىلىپ ئۆتىمىز. چۈنكى ئەسەردىكى سىيۇژىت، ھادىسىلەرنىڭ تەسۋىرى قارىماققا تىل ئۇستاتلىقى بىلەن جەلپكار تۈس ئالغان بولسىمۇ، ئۇ قەدەر كۆپ زىددىيەتلىك مەزمۇنلارغا، پارادوكسلىق تەھلىل ۋە مۇجمەللىككە تولغان، ساختا ۋە سۈنئىي ۋەقەلەر ئاساسىدا ئەخلەت ئىدىيەلەر چاندۇرماي ئەكس ئەتتۈرۈلۈشكە تىرىشىلغانكى، ھەر بىرى ئۈستىدە بىر - بىرلەپ توختىلىش نۆۋەتتە ماقالىمىزدە يورۇتماقچى بولغان مۇددىئانى بۇراشقا، شۇنداقلا ئوقۇرمەننىڭ ئەسەردىكى چۇۋالچاقلىقلاردىن بىزار بولۇشىغا يول ئاچىدۇ. بۇ سەۋەبتىن پەقەتلا نۇقتىلىق مەزمۇنلار ئۈستىدە تەنقىد ۋە مۇھاكىمىلەر ئېلىپ بېرىلىدۇ، خالاس!\n\n### 2. ئەسەردىكى ئونتولوگىيەلىك يوقسونلۇق، ماتېرىيالىستىك تۇتۇم مەسىلىسى\nئەسەردىكى نۇقتىلىق مەسىلىلەرنىڭ بىرى ئاپتورنىڭ ئۇيغۇرلۇق مەۋجۇدىيەتنىڭ مەنبەسى ۋە دۇنيا قارىشىنى ماتېرىيالىستىك تۇتۇمغا باغلاپ ئىزاھلىماقچى بولۇشىدۇر. دىققەت بىلەن ئوقۇغان ئوقۇرمەنگە ئايانكى، ئەسەر مىڭ يىللىق ئىسلام مەدەنىيىتىنىڭ قۇرۇلۇش ۋە ئۇيغۇر مەدەنىيىتىنىڭ ئۆتمۈشتىكى بارلىق كۈلتۈر بىرىكىملىرى بىلەن قوشۇپ يېڭىچە دۇنيا قاراش بىلەن دۇنياغا مەيدان ئوقۇۋاتقان «ئىسلام مەدەنىيىتى»دىن ئىبارەت مول ۋە شانلىق بىر مەدەنىيەتنى قوبۇل قىلىش ئارقىلىق نە پەقەت ئۇيغۇرلارغىلا ئەمەس، پۈتكۈل تۈرك دۇنياسىنىڭ تىل ۋە مەدەنىيەت جەھەتتىكى بۇرۇلۇشىنى يېڭى پەللىگە كۆتۈرگەن، شۇنداقلا يازما مەدەنىيىتىنىڭ چىنارىنى تىككەن مەھمۇد كاشغەرىينىڭ كىتابىدىن ئېلىنغان ئىككى ۋەقەلىكتىن يولغا چىققان. ئىنتايىن چەكلىك مەلۇماتقا ئىگە بولغان ئۇيغۇر بۇددىزىم تارىخىغا ئائىت ئۇچۇرلارنى خام ماتېرىيال قىلغان ئاساستا ۋەقە - ھادىسىلەرنى ئەسلىدىكى مەزمۇن بىلەن باغلاشتۇرغۇسىز دەرىجىدە چۇۋۇپ، ئۇزارتىپ، كېسىپ ئۇلاپ، قۇراشتۇرۇپ كېڭەيتكەن شەكىلدە يېزىپ چىقىلغان بۇ ئەسەردە مەيلى ئەپسانىۋى بولسۇن ياكى تارىخىي بولسۇن، ئۇيغۇرلارنىڭ قەدىمكى بۇددالىق دەۋرىدىنمۇ ئىلگىرىكى مەۋجۇدىيەت قارىشىغا يېتەرلىك ئەھمىيەت بەرمىگەنلىكى، ئالاقىدار بايانلارغىمۇ ئاساسەن ئورۇن بېرىلمىگەنلىكى مەلۇم. پەقەت ئەسەردە ئۇيغۇرنىڭ مەۋجۇتلۇق مەنبەسىگە ئىما قىلىدىغان بىر باياندا «تۇنجى ئۇيغۇر خۇددى كۆكتىن تامغان يامغۇردەك، يەردىن ئۈنگەن يۇلغۇندەك مۇشۇ تۇپراققا يارالغان»(2) دېگەن ئىبارىنى ئىشلەتكەن. ئەسەردە ئەڭ دەسلەپ ئوقۇرمەنگە بېرىلگەن بۇ ئۇچۇردا «تامغان يامغۇردەك»، «ئۈنگەن يۇلغۇندەك»، يەنى «دەك» قوشۇمچىسى ئارقىلىق «يارالغانلىق»نى ئىپادىلىگەن. بىراق يارىلىش دېگەن بۇ «مەجھۇل» دەرىجە ئىپادىسى گويا قۇتۇسى ئېچىلمىغان «بويۇم»غا ئوخشاش ئېنىقسىز بايان بىلەن مەۋھۇملەشتۈرۈپ تۈگەللەنگەن. پەقەت بۇ بايان قايتا ئىشلىتىشكە توغرا كەلگەندە كونتېكىستتىكى ئورنى توغرا كەلسۇن، ياكى كەلمىسۇن جۈملىدىكى «دەك» قوشۇمچىسى بىراقلا ئېلىپ تاشلانغان. «يارالغان» ئىپادىسىمۇ «قارا قۇتا» ھالىتىدە ئېچىلماي شۇ پېتى مەۋھۇم قالدۇرۇلغان.\n\nمەسىلەن، مەزكۇر تەمسىلنى ئىككىنچى ئورۇندا ئىسكەندەر ئەپسانىسىغا دائىر ئاپتور تەرىپىدىن ئىجاد قىلىپ قىستۇرۇلغان شۇخان ئوبرازىنىڭ تىلىدا ئىشلىتىلگەندە «بىز تارىمغا ياغقان يامغۇر، تەكلىماكانغا ئۈنگەن يۇلغۇنلارمىز»(3)، دېگەن شەكىلدە ئىپادىلەنگەن بولۇپ، مەزكۇر نۇتۇقتىكى شۇخان ئوبرازىنىڭ تىلىدا ئاڭلىتىۋاتقان «تەڭرى» ئۇقۇمىمۇ ئۇنىڭ ئۇيغۇرلۇق مەپكۇرىسىدىكى مەنىسى ياكى كۆك تەڭرىچىلىك مەپكۇرىسىدىكى مەنىسى بىلەن ئەمەس، گويا «ئەركىنلىك ئىلاھى»غا بېرىلىدىغان تەبىرنىڭ سىياقىدا ئىزاھلانغان(4) ۋە بۇ مەنتىقە ئاساسىدا دەسلەپتە قوللىنىلغاندىكى «دەك» قوشۇمچىسىنى چۆرۈپ تاشلىغان ھالدا «بىز ھەممىمىز سامادىن تەڭرىتاغقا ساقىغان يۇلتۇزلارمىز، بىز تارىمغا ياغقان يامغۇر، تەكلىماكانغا ئۈنگەن يۇلغۇنلارمىز»، دېيىلگەن. يەنى دەسلەپكى تەمسىل ھالىتىدىن چىقارتىلىپ ئاخىرقى قېتىملىق ئىشلىتىلىشىدە بىلگە قاغاننىڭ دىنسىز ئۇيغۇرلارنىڭ زېھنىيىتى بويىچە ئۇلارنى قوللىغان ۋە تىرناق ئىچىدىكى «بۇددىست» دىندار ئۇيغۇرلارغا قارىتىپ ئېيتقان سۆزىدىكى «بىز ئەركىنلىك ئۈچۈن كۆكتىن تامغان، يەردىن ئۈنگەن مىللەت»(5) دېگەن ئىپادە بىلەن مۇقىمدالغان. كونتېكىستلاردا گويا ئوقۇرمەنگە ۋەتەندىكى بىر قىسىم شائىرلارنىڭ شېئىرلىرىدا ئىشلىتىلگىنىگە ئوخشاش مۇددىئادا، يەنى «بۇ ۋەتەن ئەزەلدىن بىزنىڭ» دېگەن مۇددىئانى ئىپادىلەۋاتقاندەك كۆرۈنسىمۇ، ئۆز نۆۋىتىدە شۇ سۆزنىڭ ئىپادىلەۋاتقان مۇھىت ۋە ئورۇننى ھەمدە ئوتتۇرىغا قويۇلۇۋاتقان نۇقتىئىينەزەرلەرنى دىققەتكە ئالغاندا، بولۇپمۇ دىنسىز ۋە دىندار قۇتۇپ ئوتتۇرىسىدىكى ئۇزۇندىن ئۇزۇن تارتىشما نۇقتىسى بولغان تېمىلاردا دىنسىز ئۇيغۇرلارنىڭ ئاتالمىش ئاقىلانە ئىكەنلىكلىرىنى ۋە ئۇلارنىڭ قويغان داۋلىلىرىنىڭ ھەقلىقىنى ئۇرغۇلايدىغان تىپىك ئىدېئولوگىيەلىك مەۋقەنى ئىلگىرى سۈرىدىغان بىر مۇھىت ئىچىدە ئىلگىرى سۈرۈلگەنلىكىنى دىققەتكە ئالغاندا، مەزكۇر تەمسىلدىن شوئارغا ئۆزگەرتىلگەن سۆزلەر ئۇنىڭ خاراكتېرىدە ئورۇن تۇتقان يەنە باشقا ماھىيەتلەرنىمۇ ئۇقتۇرۇپ قويغان. ماھىيەتكە قارىغان ۋاقىتتىمۇ مەزكۇر جۈملىنىڭ مەزمۇن ۋە ئىپادىلەش شەكلى كونتېكىستتىكى مۇددىئاسىغا سىغمايدىغان يەنە بىر ئونتولوگىيەلىك تۇتۇمنىمۇ ئىپادىلەپ قويغان.\n\nئاپتور يەنە مەزكۇر تەمسىلنى «دەك» قوشۇمچىسىز بىر ئىدىيە شەكلىدە ئاخىرقى قېتىم ئىشلىتىشىدە، يۇقىرىقى «كۆكتىن تامغان، يەردىن ئۈنگەن» ئۇرغۇسىدىن ئاۋۋال ئۇيغۇرلارنىڭ دۇنيا قارىشىدا ۋە مىللەتلىشىش تارىخىغا زور ئاساس سالغان كۆك تەڭرى ھەققىدىمۇ ھېسسىيلىققا ياتىدىغان بىر خىل ئىپادە شەكلى قوللانغان بولۇپ، ئاپتور يانپىشىغا ئۇرۇپلا تاپقان دىنسىز ۋە دىندار ئۇيغۇرلارنىڭ ئىدېئولوگىيەلىك تارتىشمىلىرىنىڭ بايانىدىن كېيىنكى بىلگە قاغان تىلىدا سۆزلىگەن يەنە بىر نۇتۇقىدا «بىز تەڭرىنىڭ قوڭۇر يەردىكى ئەركىلىرى بىز»(6) ئىبارىسىنى ئۇرغۇلىغان. يەنى بۇ ۋە ئالدىنقى تەمسىلدىن شوئارغا ئايلاندۇرۇۋېتىلگەن بولۇشى، تەڭرى سۆز ئارىلاشقان جۈملىلەرنىڭ تۈگەل مۈجمەل سۆزلەر قوللىنىلىشى، ئەمما يۇقىرىقىدەك «ئاسماندىن ياغقان، يەردىن ئۈنگەن مىللەت» دېگەن جۈملىلەرگە كەسكىن سۆز قوللىنىشى، يەنە كېلىپ ھەر ئىككى ئىپادىدە مەزكۇر سۆزلەرنىڭ ئۇيغۇرلارنىڭ تىپىك ۋەكىلى بولغان خاقاننىڭ تىلىدا بايان قىلىنىشى دىققەت تارتىدۇ. يەنى بۇ يەردە ئوغۇز ئەپسانىسىدىكى ئوغۇزخاننىڭ سىغىنىپ تىلەك تىلەيدىغان، ئۆزىگە تەڭرى تەرىپىدىن يۈكلەنگەن مەجبۇرىيىتىنى، يەنى «ئىلاھىي ئامانەت»نى ئادا قىلغانلىقىغا مۇناسىۋەتلىك بايانلارغا ئۇيغۇن بىرەر بەدىئىي تىل ئىشلىتىش مۇمكىن تۇرۇپ قەدىمكى ئۇيغۇرلارنىڭ كۆك تەڭرى ئېتىقادىغا، يەنى ئۇلاردىكى بىر خۇدالىق ئەقىدىسىگە ئىگە ئىكەنلىكىگە دائىر قىممەتلىك ئۇچۇر سۇيۇقلاندۇرۇلغان ۋە ئاتالمىش بەدىئىي تىلنىڭ ياردىمىدە «تەڭرىنىڭ ئەركىسى» ئىپادىسى بىلەن بايان قىلىنغان. غەلىتە يېرى ئاپتورنىڭ زېھنىيىتىدىكى «ئەركىلىرى» ئۇقۇمىمۇ تۇراقسىز بولۇپ، ئاپتور مەزكۇر «تەڭرىنىڭ ئەركىلىرى» ئىپادىسىدىن كېيىنلا «بىز ئەركىنلىك ئۈچۈن كۆكتىن تامغان، يەردىن ئۈنگەن مىللەت» دەپ مەيدان ۋە مەۋقە پىچقان. ئاپتور بۇ ئارقىلىق نەزىرىدىكى مىللەتنىڭ مەۋجۇدىيەت سەۋەبىنى يۇقىرىقى «ئەركە» دېگەن، بۈگۈنكى ئاتالمىش شىنجاڭ تىل - يېزىق كومتېتىغا ئائىت ئىزاھلىق لۇغەتتە «ئەركىن»لىك مەنىسىدە چۈشەندۈرۈلىدىغان، ئەمما ئۇنىڭ «تەڭرىنىڭ ئەركىلىرى» دەپ خاسلاشتۇرغاندا بولسا، مەنە قاراتمىلىقى تەڭرىنىڭ ئوخشاش باراۋەر ياراتقان بەندىلىرى ئارىسىدا ئالاھىدە ئەتىۋارلاشتۇرۇلغانلىققا، ئۆز ۋە ئۈگەي پەرقىنى ئايرىشتا قوللىنىلىدىغان ۋە ئىرقىي ئۈستۈنلۈككە جورىلىدىغان بىر خىل تەرىپلەشنى قوللانغان. ئارقىدىن ئۇنىڭدىنمۇ ھالقىغان شەكىلدە كونكرېت مەۋقەنى بىلدۈرۈپ بىز «ئاسماندىن تامغان، يەردىن ئۈنگەن مىللەت» دېگەن سۆزى بىلەن مىللەتكە ۋاكالىتەن تون پىچىشقا جۈرئەت قىلغان.\n\nمىللەتنىڭ قەدىمدىن تارتىپ تاكى كوممۇنىزم كەلگەنگە قەدەر، مەيلى ئەڭ قەدىمىي دىنىدا بولسۇن، ياكى قەدىمدىن بۈگۈنگە قەدەر ئۇلىشىپ كەلگەن ئىسلام ئەقىدىسىدە بولسۇن، مەۋجۇتلۇق تەۋەلىكىنى، ئۆزلۈك قىممىتىنى ھېچقاچان تەبىئەتنىڭ مەھسۇلى دەرىجىسىگە چۈشۈرىدىغان چۈشەنچىگە مەنسۇپلىمىغانلىقى بىر ئەمىلىيەت. يەنە كېلىپ دىنسىزلىق ھادىسىسىمۇ ئومۇم ئىنسانىيەت تارىخىغا نىسبەتەن يېڭى ھادىسە. بولۇپمۇ بىر توپلۇم كوللىېكتىپ شەكىلدە دىنسىزلىشىشى شۇنداق. يەنى ئۇيغۇرلارنىڭ تارىخىدا توپلۇم ياكى كوللېكتىپ سۈپىتىدە دىنسىزلىشىش تارىخى بولغان ئەمەس. شۇنداق تۇرۇپ ئەسەردە ئالدى بىلەن مىللەتنىڭ مەۋجۇتلۇق مەنبەسىنى «كۆكتىن تامغان، يەردىن ئۈنگەن مىللەت»، دېگەن ھېسسىي تۇتۇمغا مۇقىمداپ، كېيىنكى تېمىلاردا بولسا، ئۇيغۇرلارنى دىنسىز ۋە «بۇددىست دىندار» دېگەن ئىككى قۇتۇپقا ۋە تارىملىق ۋە ئۆتۈكەنلىك دېگەن ئىككى جۇغراپىيەگە ئايرىپ ئىقلىم پەرقى بويىچە قۇتۇپلاشتۇرۇش ۋە ئۇيغۇرنىڭ قەدىمىي مىللىي كىملىكىگىمۇ ئۆسمە خاراكتېرلىك يۇقتۇرۇلغان دىنسىزلىق ۋاباسىنى جايلاشتۇرۇش، ئارقىدىن مەزكۇر دىنسىز ئاتېئىست توپنى دىندار بىر مىللەتنىڭ جەمئىيىتىنىڭ ئىچىگە ۋەتەنپەرۋەر ۋە ئەقلىيەتچى كۆرسىتىپ ئۈندۈرۈش، ئارقىدىن ئۇلارنىڭ تىلىدا دىندار توپنى بۈگۈننىڭ سېكولار زېھنىيىتىدىكى سوئاللار ئاساسىدا تەنقىدلەپ قامچىلاش(7) قاتارلىقلار مەزكۇر ئەسەرنىڭ ئاپتورى دەۋا قىلغاندەك ئۇنداق تارىخنى چۆچەكلەشتۈرۈش ئەمەس، ئەكسىچە زېھنىيىتىدىكى دىندارلىق ۋە دىنسىزلىق ئوتتۇرىسىدىكى زىددىيەتلەرنى ئەسەرگە ئويدۇرۇش، ئېلىپىدىن ياسىغىچە توقۇلما ۋەقەلىكلەرگە «تارىخ»تىن ئۇپا ياساپ سۈركىمەكچى بولۇش ئارقىلىق مۇئەييەن ئىدېئولوگىيەنى بازارغا سېلىش ۋە بۇنى ئوقۇغۇچىلارنىڭ زېھنىگە سىڭدۈرمەكچى بولۇش ئىكەنلىكىنى كۆرۈۋالغىلى بولىدۇ. مىللەت قەدىم تارىخىدىن بۇيان ئۆزىنىڭ مەۋجۇتلۇق ئىدىيەسىنى ھېچقاچان ئاسماندىن ساقىغان ياكى يەردىن ئۈنگەن بولۇشتەك ماتېرىيالىست ئىدىيەرلەگە سۇۋۇنۇپ تۇرۇپ ئىپادىلىگەن ئەمەس، ئەكسىچە قۇدرەتلىك تەڭرى تەرىپىدىن يارىلىشتەك بىر شەرەپنى ئۆز ئەقىدىسى قىلىپ كەلگەن. ھەمدە بۇ ئەقىدىسىنى دەۋرلەر بويى مۇكەممەللەشتۈرۈپ، ساپلاشتۇرۇپ كەلگەن. دىن ئالماشتۇرۇشقا دۇچ كەلگەن ئەھۋاللاردىمۇ ياراتقۇچى تەڭرىسى بار، ئەخلاق مىزانى بار بىر دىنغا ئەقىدە كېلىپ كەلگەن. ھېچقانداق ئۇيغۇر مەۋجۇتلۇق مەپكۇرىسىدە مىللەتنىڭ ئۆزىنى ئاسماندىن چۈشۈپ قالغان، يەردىن ئۈنۈپ قالغان دەيدىغان تەسۋىر بولغان ئەمەس. بۇ پەقەت ئاپتورنىڭ زېھنىيىتىدىكى تەسەۋۋۇر بولۇپ، بىر تەرەپتىن يەھۇدىيلارنىڭ قۇرئاندا ئىشارەت قىلىنغان «بىز تەڭرىنىڭ ئەركە بالىلىرى»(8) دېگەن دەۋاسىغا پاراللېل كېلىدىغان «تەڭرىنىڭ ئەركە بالىسى» دېگەن ئىپادىسىنى ئىشلەتكەن ۋە بۇنى قوللىنىشقىمۇ قانائەتلىنەلمەي مىللەتنىڭ ئاسماندىن چۈشكەن، يەردىن ئۈنگەنلىكىنى ئالاھىدە ئۇرغۇلىغان. بۇنىڭدا تەبىئەتنى تەڭرى ھېسابلايدىغان پاگانىستلىق تۇتۇمدىكى ياكى بولمىسا ئاتېئىزملىق مائارىپتا باشتىن كەچۈرۈپ كەلگىنىمىزدەك، ئۆزىگە ئاتا قىلىنغانلارنىڭ ھەممىنى «تەبىئەت ئاتا قىلغان» دەيدىغان، بارلىقىنىڭ مەنبەسىنى تەبىئەتكە مەنسۇپلاشتۇرۇپ ئېيتىلىدىغان «ئانا تەبىئەت» ئىپادىلىرى بىلەن بىر ئورۇندىكى ماتېرىيالىستىك بىر تۇتۇمنى نامايىش قىلغانلىقنى كۆرۈپ يەتكىلى بولىدۇ. قىسقىسى، سەبىيلەرنىڭ زېھنىيتىگە ئۆز مەۋجۇتلۇقىنىڭ مەنبەسىنى تەبىئەتنىڭ ئاپىرىدىسى ئىكەنلىكىگە باغلايدىغان بۇنداق بىر ماتېرىيالىستىك ۋە شوئار خاراكتېرلىك باياننىڭ نېمە ۋەجىدىن ئۇ قەدەر پەيدىنپەي قىستۇرۇلغانلىقى كىشىگە بىر تالاي سوئال ئىشارەتلىرىنى تاشلىماي تۇرالمايدۇ. بۇ يەنە كىشىگە «ئەجەبا ئەسەرنىڭ تەقرىزىدە ئېيتىلغان ‹ۋەتەندىكىلەر يازالمىغان، يېزىشقا جۈرئەت قىلالمىغان› دېگەن مەدھىيەلەردىكى زىل نۇقتىلار مۇشۇلار بولغىيمىدى، دېگەن مۇلاھىزىلەرنىمۇ كەلتۈرمەي تۇرالمايدۇ.\n\nيەنە بىر جەھەتتىن ئەسەردىكى «ئەركىنلىك ئۈچۈن ئاسماندىن تامغان، يەردىن ئۈنگەن» دېگەن جۈملىسى پۈتۈنلەي ھېسسىي ئىپادە بولۇپ، لوگىكا بىلەن مۇناسىۋىتى يوق، ئىستىلىستىكا بىلەن تېخىمۇ ئالاقىسى يوق. چۈنكى بۇ قانداق مەپكۇرىدۇركى، ئاسماندىن يېغىش ۋە يەردىن ئۈنۈشنىڭ سەۋەبى ئەركىنلىك بولۇپ كۆرسىتىلىدۇ؟! ئەگەر مىللەتنىڭ مەۋجۇت بولۇشىدىكى ماھىيەتلىك ئامىل ئاپتور ئېيتقاندەك «ئەركىنلىك» بولغىنىدا، ئۇ چاغدا ئاپتورنىڭ زېھنىيىتىدە ئەركىنلىكنىڭ بىر ئىنسانىي ھەق بولۇش بىلەن مەۋجۇتلۇقنىڭ سەۋەبى، غايىسى بولۇش مەسىلىسىدىكى پەرقلەر ئارىسىدا جىددىي توقۇنۇش بولۇشى مۇقەررەر. ماھىيەت جەھەتتىن ئېلىپ ئېيتقاندا، ئەركىنلىكنى مەۋجۇتلۇقنىڭ ئامىلى ياكى غايىسىگە ئايلاندۇرۇش ئوخشاشلا بۈگۈنكى سېكولار زېھنىيەتنىڭ، ماتېرىيالىستىك دۇنيا قاراشنىڭ بىر ۋارىيانتىدۇر. بۇنداق بىر زېھنىيەتتىن بۇ قەدەر ماتېرىيالىستچە ئىدىيەلەرنىڭ تۆكۈلۈشى، يەنە كېلىپ بۇلارنى بۈگۈنكى ھالال نىكاھ بىلەن دۇنياغا كەلگەن مۇسۇلمان ئەۋلادلارنىڭ ئەدەبىيات دەرسلىكىگە بەدىئىيلىك نامى ئاستىدا كىرگۈزۈش بىر مۇئەمما. يەنە بىر نۇقتىدىن كۆزەتكىنىمىزدە بولسا، بۇنداق بىر تۇتۇمنىڭ پەقەت ۋە پەقەت ئاپتورغا ئوخشاش «مىللەتكە قايسى دىننىڭ مەنسۇپلىرى ياردەم قىلسا، شۇنىڭ دىنىغا مەنسۇبىيەت بىلدۈرىدىغانلىقى»نى جار سالغان شالغۇت زېھنىيەتتىن، زىددىيەتلىك كىملىككە ئىگە سېكولار دۇنيا قاراشقا ھەۋەسمەن يازارلاردىن كۈتۈش مۇمكىن، خالاس!\n\n## [ئىككىنچى بۆلۈم]\n\n### 1. ئەسەردىكى «ئالېكساندر ماكىدونىسكى» ۋە كىلاسسىك ئۇيغۇر ئەدەبىياتىدىكى «ئىسكەندەر زۇلقەرنەين» مەسىلىسى\nمەلۇم بولغىنىدەك، ئىسكەندەر زۇلقەرنەين ئۇيغۇر ئەدەبىياتىدا بولۇپمۇ، كىلاسسىك ئۇيغۇر ئەدەبىياتىدىكى ئېپوسلار، شېئىر، داستانلاردا ئەكس ئەتتۈرۈلگەن بەدىئىي قەھرىمان سۈپىتىدەك نامايەندىلىرىدىن بىرى. مەھمۇد كاشغەرىي دىۋانىدىكى رىۋايەتتىن تاكى ئەلىشىر نەۋائىي ۋە ئۇندىن كېيىنكى ئەدەبىياتلاردا يارقىن ئوبراز سۈپىتىدە ئوتتۇرىغا ئېلىپ چىقىلغان بۇ ئوبراز تارىختىكى ئالېكساندر ماكىدونىيدىن پەرقلىق ئوبراز بولۇپ، كىلاسسىك ئەدەبىياتتا ئىسكەندەر شەرق دۇنياسىدا داستان ۋە ئېپوسلارنىڭ بەدىئىي قەھرىمانلارنىڭ ئوبرازى قىلىنغان بولسا، تارىختا كۈچنىڭ، سەلتەنەت ۋە ئىستېلاچىلىقنىڭ ئابىدىلىرىدىن ھېسابلانغان بۈيۈك ئىمپېراتورلاردىندۇر. ئۇيغۇرلار ئىسلام مەدەنىيتى بىلەن ئۇچراشقاندىن كېيىنكى ئەدەبىيات ھەرىكەتلىرىدە ئىسكەندەرنىڭ ئىمپېراتورلۇق ۋە ئىستېلاچىلىق ئوبرازىنى قۇرئاندىكى ئىسكەندەر ئوبرازىدىن يولغا چىققان ھالدا ئۇنى ئۆز كۈچىنى ئادالەتكە ۋە ئىسلاھاتقا سەرپ قىلغان دانىشمەن، گاھ ئىبرەتلىك، گاھ ئۈلگىلىك ئىزلىرى بىلەن شانلىق ئىز قالدۇرغان نەمۇنىلىك قەھرىمان سۈپىتىدە بەدىئىيلەشتۈرۈلگەن بولسا، سىياسەت ۋە دۆلەتچىلىك جەھەتلەردە بىر داھىنىڭ، دانىشمەننىڭ ۋە ھەتتا بۈيۈك ئىستېلاچىلاردىن پەرقلىق بولغان بىر ئوبراز بىلەن ئەۋلادمۇئەۋلاد مۇكەممەللەشتۈرۈلگەن ئەدەبىياتنىڭ تىپىك ئوبراز ئىسىمىغا ئايلانغان. ئەلۋەتتە ئالېكساندر بىلەن ئىسكەندەر زۇلقەرنەين ئوبرازلىرى شەرق ۋە غەرب مەدەنىيەتلىرىدە ماكىدونىيلىق ئىمپېراتورغا نىسبەتلەنگەن بولسىمۇ، كېيىنكى پارس ۋە تۈرك (ئۇيغۇر) ئەدەبىياتىدىكى ئىسكەندەر ئوبرازى قۇرئان قىسسەلىرىدە كەلگەن زۇلقەرنەين ئوبرازى ئالدىنقى ئورۇنغا قويۇلغان ۋە تىپىكلەشتۈرۈلگەنىدى. نىزامى گەنجەۋى، خۇسرەۋ دېھلەۋى، ئابدۇراھمان جامى ۋە ئەلىشىر نەۋائىينىڭ «سەددى ئىسكەندەر»ىغىچە بولغان ئىسكەندەر ئوبرازلىرى ئەنە شۇ قۇرئان تىلىدا «سەد (توسما)» (9) ئىنشا قىلغان، تەۋھىد ۋە ئادالەت يايغان ئىسكەندەردۇر. قانداقتۇر پاگان ئېتىقادىدىكى مەدەنىيەتنىڭ ھىمايىچىسى بولغان، مىسىر كاھىنلىرىنىڭ ۋاسىتىچىلىكى بىلەن يۇنان ۋە قەدىمكى مىسىر تەڭرىلىرىنىڭ تەڭرىسى بولغان «ئامون»نىڭ ئەۋلادى بولغانلىقىنى ئېلان قىلغان، ئۆزىگە «تەڭرى ئەركىسى» ئىكەنلىكىنى جاكارلىغان ئالېكساندر ئەمەس. يەنە قانداقتۇر غەرب ئوبرازىدىكى جاھاننى بويسۇندۇرۇش نەمۇنىچىسى، قەدىمكى مىسىر ۋە مېسسوپوتامىيە مەدەنىيەتلىرىنى يىمىرىپ دۇنيا يۈزىدە ھېلىنىستىك مەدەنىيەتنى خۇددى بۈگۈنكى كولونىيالىزم كۈچ مەركەزلىرى يەرشارىلىشىش ۋە زامانىۋىلىشىش نامىدا يەر يۈزىدىكى باشقا مەدەنىيەتلەرنىڭ كۈلىنى سورۇش بەدىلىگە ئومۇملاشتۇرۇۋاتقىنىغا ئوخشاش دۇنيانى بىرلا مەدەنىيەتنىڭ بەندىلىرىگە ئايلاندۇرۇشقا قولىدىن كەلگەننى قىلغان ئالېكساندر ئەمەس. يەنە قانداقتۇر ئارىستوتېلنىڭ سىياسەت پەلسەپەسىدە ئىلگىرى سۈرۈلگەن يۇنانلارنى خوجا، يۇنان سىرتىدىكى ئىنسانلارنى «باربارلار» كاتېگورىيەسىگە تىزغان پەلسەپەسىدىن زور ئىلھام ئالغان، باربارلارنىڭ قۇل بولۇشى كېرەكلىكى، ئاجىزلارنى قۇل قىلىپ ئىدارە قىلىدىغان كۈچلۈكلەر بولمىسا بولمايدىغانلىقى ھەققىدىكى پەلسەپەسى بويىچە يول تۇتقان ئالېكساندر ئەمەس. يەنى غەرب دۇنياسىدىكى كۈچ مەركەزلىرى ۋە كونىيالىستلىرىنىڭ بۈگۈنكى ئىدېئولوگىيەسىگە رەفەرانس بولغان، تارىختا ناپالېئون، گېتلىرغا ئوخشاش، مۇستەملىكىچى قانخورلارنىڭ چوقۇنۇش ئابىدىسى بولغان ئالېكساندر ئەمەس.\n\nئۇيغۇر ئەدەبىياتىدا مەھمۇد كاشغەرىيدىن تارتىپ ھازىرغا قەدەر مىڭ يىللاپ ئىسكەندەر دەپ تەلەپپۇز قىلىنىۋاتقان بۇ نام شالغۇت زېھنىيەتتىكى ھەقىقىي ئوبرازى بولغان ئالېكساندر نامى بىلەن ئۇرغۇلاشنى تەرجىھ قىلغان. ئۇندىن باشقا يەنە يۇنان مەدەنىيىتىنىڭ دۇنيا مىقياسىدىكى تەسىرىنىڭ كېڭىيىشى سۆز تېمىسى بولۇۋاتقان ئالىكساندىرنىڭ ئىستېلا نەتىجىسىدە ئومۇملاشتۇرۇش ئىستراتېگىيەسى بىلەن بولغان بولۇشىغا قارىماي، شۇنداقلا ھەر قايسى مىللەت ۋە خەلقلەرنىڭ ئەسىرلەر داۋامىدىكى مەدەنىيەت تەسىرلىشىش ھادىسىسى جەريانىدا قوبۇل قىلىپ ئالغان ئىلىم ۋە ھېكمەت ئەنئەنىلىرىنى ئالېكساندرنىڭ ئاتايىن سۈلھى - سالالىرى بىلەن ئەۋەتىلگەن قىلىپ كۆرسىتىلىشى ئاپتورنىڭ «تارىخنى ھېكايىلەشتۈرۈش»تىن بەكرەك، «ھېكايىنى تارىخ»قا ئۆزگەرتىپ بازارغا سېلىشقا كۆڭۈل بۆلگەنلىكىنى كۆرۈپ يېتىش مۇمكىن. ئۇيغۇر مەدەنىيىتىنىڭ تارىخ سەھىپىسىدىكى ئەڭ پارلىغان، سىياسىي كۈچى ئەڭ زورايغان بىر دەۋرىدە يېزىلغان دىۋاندىكى «ئىسكەندەر بىلەن سۈلھىلىشىش» ۋەقەلىكىگە پۇت - پاچاق ياساپ، يانپاشقا ئۇرۇپلا تاپقان ئۇيغۇرلارغا «ھۈنەرۋەن ۋە سەنئەتكار، ئوقۇتقۇچى ۋە تەرجىمان ئەۋەتىش»(9) كېلىشىمى تۈزگەنلىك، ئالغۇ - بەرگۈ قىلغانلىق ۋەقەلىكىنى كىرگۈزۈش قاتارلىقلار بۇ نۇقتىنى تەكىتلەيدۇ.\n\nئاپتور ئەسەردە يەنە ئاتىنىڭ ئۆز ئەۋلادىغا قىلغان نەسىھىتىدە بوسوغىغا قەدەر ھۇجۇم قىلىپ كەلگەن ئالېكساندرنىڭ تاجاۋۇزچىلىقىنى مەھمۇد كاشغەرىينىڭ «يامان كۆرمىگەنلىكى»نى شىپى كەلتۈرۈپ «بىزگە كىتاب، ھۈنەر ۋە سەنئەت ئېلىپ كەلگەن»(11) دەپ ئاقلايدۇ. ھالبۇكى، يانپاشقا ئۇرۇپ تاپقان ئالېكساندرنىڭ «ھۈنەرۋەن، سەنئەتكار، ئوقۇتقۇچى، تەرجىمان» ئەۋەتىش سەپسەتەسى مەزكۇر ئاقلاش بايانىنىڭ ئالدىنقى بېتىدىلا ئېنىق قىلىپ سۈلھى ۋە توختام سەۋەبلىك شۇنداق بولغانلىقى دېيىلگەن بولۇپ، ئىككى خاقاننىڭ سۈلھىسى ۋە دىپلوماتىك ئالاقىسى نەتىجىسىدە مەزكۇر ئالغۇ - بەرگۈ بولغانلىقى دېيىلگەن. شۇنداق تۇرۇپ، گويا بۇنداق بىر ئىش بولمىغاندەك، گويا ئالېكساندرنىڭ ھۇجۇم قىلىپ ئىشغال قىلغىلى بارغان يېرىگە ھۈنەر - سەنئەت ۋە كىتابلارنى ئالغاچ بېرىشى يوللۇق ئىشتەك كۆرسىتىلمەكچى بولىدۇ. يەنە كېلىپ مەزكۇر ئالېكساندر يۇقىرىقى سۈلھى ۋە توختاملار مەزمۇن قىلىنغان ۋەقەلىكتىن ئىلگىرىكى بايانلاردا «ئالېكساندرنىڭ دۇنيانى قولغا كىرگۈزۈشنى ئويلايدىغانلىقى، دۇنيانىڭ تۆت تەرىپىگە چاپقۇر ئېتى بولمىغاچ توختاپ قالغانلىقى، لېكىن ئۇيغۇرلار كۆندۈرگەن ئاتلارنىڭ چاپقۇرلۇقىنى ئاڭلاپ ئۇيغۇر دىيارىنى چۈشەيدىغان بولۇپ قالغانلىقى، دۇنياغا خوجا بولۇش ئۈچۈن، ئاشۇ ئاتلارغا ئېرىشىش ۋە ئۆلمەسلىكنىڭ دورىسىنى تېپىش ئۈچۈن ھۇجۇم باشلىغانلىقى، پەيت تېپىپ بۇ ھۇجۇمنى يېقىن ئەللەردىن باشلاپ ئىشقا ئاشۇرۇپ ئاخىرى ئۇيغۇرلارنىڭ ۋەتىنىگە قەدەر يېتىپ كەلگەنلىكى»(12) قاتارلىق مەزمۇنلار ئىلگىرى سۈرۈلگەنىدى. نورمال ئەقىلگە ئىگە ئوقۇرمەننىڭ بۇنداق بىر خىرىس بىلەن، يەنى ھەم دۇنيانى قولغا كىرگۈزۈش، ھەم شەخسىي ئىستەكلىرىنى ئىشقا ئاشۇرىدىغان نەرسىلەرگە ئېرىشىش ئۈچۈن ۋە بۇنى ئېرىشىشنى كۆزلەپ ئەتراپىدىن باشلاپ ھۇجۇم قىلىشقا باشلاپ تا ماكىدونىيەدىن تەڭرىتاغنىڭ ئېتەكلىرىگە قەدەر بېسىپ كەلگەنلىكىنى مەزمۇن قىلغان بايانلاردىن ئالېكساندرنىڭ قىلىۋاتقانلىرىنىڭ بىر تاجاۋۇزلۇق ھەرىكىتى ئىكەنلىكىنى مۇقەررەرلەشتۈرەلەيدىغانلىقى شەكسىز. ئاپتور نەزىرىدىكى بۇ ئالېكساندر شۇ قەدەر ۋۇجۇدىغا سىغمىغان، مەقسىتىگە يېتىش يولىدا ھەر يولغا جان ئاتىدىغان بىر ئىستېلاچى سۈپىتىدە شۇنچە تاجاۋۇزچىلىقلاردا مۇۋەپپىقىيەت قازىنىپ ئۇيغۇر ۋەتىنىگە كەلگەندە بولسا، كىتاب ۋە ھۈنەر، سەنئەت ئېلىپ كەلسە يامان كۆرۈلمەيدىغان، ئىجابىي پېرسوناژ بولۇپ قالىدۇ.\n\nئەسەردە يەنە مەزكۇر ئاتا ئوبرازىنىڭ ئۆز ئوغلىغا بۇنداق بىر ئىشغالچىنى يامان كۆرمەسلىككە نەسىھەت قىلىشى، بۇنىڭغا مەھمۇد كاشغەرىينى شىپى كەلتۈرۇش بىلەن تەڭ، ئۆز قارىشىنى تېخىمۇ ھەقلىققە چىقىرىش ئۈچۈن نەۋائىينىڭ «سەددى ئىسكەندەر» دەپ داستان يازغانلىقىنىمۇ شىپى كەلتۈرۈپ كېتىشى(13) ئىككى ئىسكەندەر ئوبرازىنى بىر - بىرىگە ئارىلاشتۇرۇۋېتىش ئارقىلىق مەنتىقە جەھەتتىن زىددىيەت تۇغدۇرسا، ئەدەبىيات ئەنئەنىسى نۇقتىسىدىن ئېزىقتۇرۇش ئويۇنى ئوينىماقچى بولغانلىقىنى كۆرۈۋالغىلى بولىدۇ. بۇ يەنە ئۆز نۆۋىتىدە ئاپتورنىڭ نەۋائىي يازغان «سەددى ئىسكەندەر»دىكى ئىسكەندەر ئوبرازىنى چۈشىنىپمۇ باقمىغان قارا ساۋات قەلەمكەش ئىكەنلىكىنىمۇ ئىپادىلەپ قويغان. قىسقىسى، ئاپتورنىڭ ئۆزى يۇقىرىقىدەك تەرزدە تەرىپلەۋاتقان ئالېكساندر ئوبرازى بىلەن نەۋائىي نەزىرىدىكى قۇرئان قىسسەلىرىدىن ئىلھام ئېلىپ تۈزۈلگەن ۋە بېيىتىلغان «سەددى ئىسكەندەر» داستانىدىكى ئادالەتسۆيەر، دانىشمەن، ئىسلاھاتچى «ئىسكەندەر زۇلقەرنەين» ئوبرازى ئاسمان بىلەن زېمىندەك پەرق قىلىدىغان بولۇپ، كىلاسسىك ئەدەبىيات ھەققىدە ساۋادى بار كىشى ئۈچۈن بۇ نۇقتا ئېنىق بىر مەسىلە. ئەمما بۇ ئەسەردە ئاپتورنىڭ ئەۋلادلارنىڭ زېھنىدە ياراتماقچى بولغان ئالېكساندر بىلەن ئۇيغۇر كىلاسسىك ئەدەبىياتىكى «ئىسكەندەر»نىڭ خاراكتېر ۋە ئوبراز جەھەتتىن ئوخشىمايدىغان ئىككى قەھرىمان ئىكەنلىكى ھېچقانداق پەرقلەندۈرۈلمىگەن. ئەكسىچە مەزكۇر ئالېكساندرنى ھېلىقى ئاتىنىڭ تىلىدا «ئىسكەندەر ماكىدونىسكىنى بىز ئىسكەندەر دەيمىز، بالام»(14) دېيىش ئارقىلىق ئۆزى دەۋاتقان ئالېكساندىرنى نەۋائىينىڭ «سەددى ئىسكەندەر» ناملىق داستانىدىكى ئىسكەندەر شۇ، دەپ مۇئەييەنلەشتۈرگەن ھەمدە نەۋائىينىڭ «سەددى ئىسكەندەر»نى يازغانلىقىنى شىپى كەلتۈرۈپ ئالېكساندىرنىڭ ئىشغال ھەرىكىتىگە ۋە دۇنياغا خوجا بولۇشتىكى غايىسىگە خاراكتېر ۋە غايە جەھەتتىن بىر - بىرىگە يېقىن كەلمەيدىغان ئىسكەندەر زۇلقەرنەيننى پەرق قىلمىغان، ياكى پەرق قىلسىمۇ، ئۆز نەزىرىدىكى ئىشغالىيەتچى ئالېكساندرنى نەۋائىي نەزىرىدىكى ئىسكەندەر بىلەن بىر قىلىپ كۆرسىتىش ئارقىلىق ئۆز بوسوغىسىغا قەدەر ھۇجۇم باشلاپ كەلگەن تاجاۋۇزچىنى شالغۇت زېھنىيەت بويىچە ئاقلاش مايىللىقىنى چاندۇرماسلىققا تىرىشقان. بۇ پۈتۈنلەي شىنجاڭچە يازغۇچىلىقنىڭ، شالغۇت زېھنىيەتنىڭ ئىپادىلىرى بولۇپ، بۇنداق بىر مەنتىقە گويا ۋەتەندىكى خىتاينىڭ گوماشتىلىقىنى قىلىدىغان يازغۇچى ۋە قەلەمكەشلەرنىڭ تىلىدا دېيىلىدىغان «پارتىيە ھۆكۈمەت بىزنى ئانداق تەرەققىي قىلدۇرغانتى، مانداق ھاللىق سەۋىيەگە يەتكۈزگەنتى، پارتىيە - ھۆكۈمەت بىزگە بۇ تەرەققىياتنى بەرمىگەن بولسا بىز ئاق بوپ كېتەتتۇق، كۆك بوپ كېتەتتۇق» دەيدىغان تاجاۋۇزچىنى ئاقلاش تىپىدىكى بىچارە زېھنىيەتتىن پەرقسىز بولغان شالغۇت مەنتىقە خالاس!\n\nيەنە بىر نۇقتا شۇكى، مەزكۇر ئاپتور مەھمۇد كاشغەرىينىڭ لۇغەت كىتابىدا ئىسكەندەرگە ئائىت دېيىلگەن قىسقا بايانلاردىن مەھمۇد كاشغەرىنى ئىسكەندەرنى يامان كۆرمىگەن(15)، دېگەن خۇلاسە چىقىرىپ ئۈلگۈرگەن. ھالبۇكى مەھمۇد كاشغەرىي دىۋانىدا ئىسكەندەرنى نە مەدھىيەنىڭ ئورنىدا، نە ئەيىبلەش نۇقتىسىدىن تىلغا ئالغان ئەمەس، بەلكى پەقەتلا «ئۇكا»، «ئۇيغۇر» قاتارلىق سۆزلۈكلەرنىڭ كېلىپ چىقىشىغا ئائىت ئىزاھاتنى ئۆزى ئاڭلىغىنى بويىچە ئەينەن رىۋايەت قىلىپ يەتكۈزگەن. يەنى مەھمۇد كاشغەرىي ئىسكەندەرگە ئائىت رىۋايەتلەرنى مەزكۇر ئىزاھاتلانغان سۆزلەرنىڭ كېلىپ چىقىشىغا دائىر رىۋايەتنى كەلتۈرۈش بىلەنلا كۇپايىلەنگەن بولۇپ، ئىسكەندەرگە ئائىت كونتېكىستلار مەدھىيەنىڭمۇ، تەنقىدنىڭمۇ ماقامى ئەمەس ئىدى. مەھمۇد كاشغەرىي مەزكۇر رىۋايەتنى قالدۇرۇشتا پەقەتلا يەتكۈزگۈچى ماقامىدا بولۇپ، بىر تارىخچىنىڭ، ياكى بىر مۇھەققىقنىڭ ياكى ئاكادېمىكنىڭ ماقامىدا يول تۇتمىغانىدى. بۇ نۇقتىلار مۇناسىۋەتلىك كونتېكىستلاردا ئېنىق بولۇشىغا قارىماي، «ئۇيغۇر بۇلاق»نىڭ ئاپتورى بۇ نۇقتىدا ھېچ بىر ئاساسسىز ۋە پاكىتسىز ھالدا يانپىشىغا يەنە بىرنى ئۇرۇپ مەزكۇر ئاتالمىش «مەھمۇد بوۋىمىز مىڭ يىل بۇرۇن يازغاندا ئۇنى يامان كۆرمىگەن»(16)، دېگەن يەكۈننى ئويدۇرۇپ چىققان ۋە بۇنى ئۆزىچە ئۇستاتلىق ئىشلىتىپ تاجاۋۇز قىلىپ كەلگەن ئىسكەندەرنى ئاقلاشقا باھانە قىلىپ كۆرسەتكەن.\n\nئاپتور مەھمۇد كاشغەرىينى ۋە نەۋائىينىڭ «سەددى ئىسكەندەر»نى شىپى كەلتۈرۈپ بولغاندىن كېيىن ئۈچىنچى نۇقتىدا ئالېكساندر ۋە ئارىستوتېل مۇناسىۋىتىنى تىلغا ئېلىش، ئاندىن بۇنى فارابىي بىلەن چېتىشتۇرۇش ئارقىلىق مەزكۇر «ئاقلاش» خۇمارىنى بېسىقتۇرماقچى بولىدۇ. ئاپتۇر ئالېكساندر ۋە ئارىستوتېل مۇناسىۋىتىنى باغلىماقچى بولۇپ مۇنداق ئىپادىلەيدۇ: «ئالېكساندر ئەينى چاغدا ئارىستوتېلنىڭ ئىزىدىن ماڭغان ۋە سەنئەت، بىلىم ۋە ئادالەتنى جاھانغا يايغان ئىدى. ئۇنىڭدا ئەخلاق، ھەققانىيەت ۋە ئەقىلنى قوغلاشقان روھ بار ئىدى.» (17) مانا بۇ ئاپتورنىڭ زېھنىيىتىدىكى ئالېكساندر ۋە ئارىستوتېل مۇناسىۋىتى. ئاپتور بۇ يەردە ئالدىنقى ئىستېلاچىلىقتىكى غايىسى ھەققىدىكى بايانى بىلەن زىتلىشىدىغان تاجاۋۇزچىنى ئاقلاش ئىپادىلىرى بىلەن پارادوكسلىق سادىر قىلغان بولسا، مەزكۇر ئاقلاشنىڭ يەنە بىر سەۋەبى سۈپىتىدە ئالېكساندرنىڭ ئارىستوتېلنىڭ ئىزىدىن ماڭغانلىقىنى ئىلگىرى سۈرىدۇ. ئالېكساندر ۋە ئارىستوتېل مۇناسىۋىتى ھەققىدىكى تارىخلاردىن مەلۇمكى، دەرۋەقە، ئارىستوتېل ئالېكساندرغا 13 يېشىدىن 16 يېشىغىچە ئۈچ يىل، بەزى قاراشلاردا 4 يىل مۇئەللىملىك قىلغان. بۇ جەرياندا ئالېكساندر ئارىستوتىلدىن چوڭقۇر تەسىر ئالغان ۋە ئۇنى تەختكە چىققاندىن كېيىنمۇ ھۆرمىتىنى قىلىپ ئارىستوتېلنىڭ ئىلمىي ئىزدىنىشلىرىنى قوللاپ كەلگەن. گەپ ئالېكساندرنىڭ ئىستېلاچىلىق ۋە تاجاۋۇزچىلىق بىلەن كېڭىيىش ھەرىكەتلىرىنى ئېلىپ بېرىشتا ئارىستوتېلنىڭ يولىنى تۇتقان ياكى تۇتمىغانلىقى مەسىلىسى بولۇپ، بۇ ھەقتە غەرب تارىخچىلىرى ئارىسىدا ئىككى خىل قاراش مەۋجۇت. بىرىنچى قاراشتا، ئالېكساندر تەختكە چىقىپ ئىستېلاچىلىق ۋە تاجاۋۇزچىلىق ھەرىكىتى باشلانغاندىن كېيىن بولۇۋاتقان بۇزغۇنچىلىق، قەتلىئام ۋە رەھىمسىزلىكلەر ھەققىدىكى خەۋەرلەر ئارىستوتېلغا يېتىپ كەلگەن. شۇنىڭ بىلەن ئارىستوتېل بۇ ھەقتە ئالېكساندرنىڭ كېڭەيمىچىلىكنى توختىتىشى ۋە ئافىناغا قايتىپ كېلىشى ھەققىدە مەكتۇپ يازغان. بىراق ئالېكساندر تەرىنى تۈرۈپ مەكتۇپقا جاۋاب قايتۇرمىغان ۋە نەتىجىدە ئارىستوتېل بىلەن ئىسكەندەر ئوتتۇرىسىدا سوغۇقچىلىق يۈز بەرگەن. بۇ قاراش بويىچە قارىغان ۋاقىتتا، ئالېكساندرنىڭ ئىستېلا ھەرىكەتلىرى ئۇنىڭ شەخسىي خىرىسى ۋە تاللىشى بولۇپ، دەرۋەقە ئاپتور تىلىدا بايان قىلىنغاندەك ئالېكساندر ئارىستوتېلنىڭ ئىزىدىن ماڭمىغان. ئاپتورنىڭ زېھنىيىتى بويىچە ۋەتىنىنىڭ بوسۇغىسىغىچە قوشۇن تارتىپ كەلگەن، ۋەتىنىنىڭ ئەڭ بىباھا گۆھىرى ۋە بايلىقى ھېسابلانغان «ئۇيغۇر بۇلاق»نى ھۇجۇم بىلەن قولغا چۈشۈرۈش قەستىدە تۇرغان مەزكۇر ئالېكساندر تاجاۋۇزچىلىقى ئاقلىنىشقا تېگىشلىك بىرى بولغان بولسا، تاجاۋۇز قىلىپ كەلگەن تەرەپنىڭ مۇشاۋىرى بولغان ئارىستوتېلنىڭ نەزىرىدە بىر ئىستېلاچى، ئەخلاقنى، شەپقەتنى قايرىپ تالايلىغان جانلارنىڭ بېشىغا چىققان، پارس، رىم قاتارلىق بىر تالاي مەدەنىيەتلەرنىڭ كۈلىنى كۆككە سورۇۋاتقان مۇستەبىت ئىستېلاچى بولغان.\n\nئىككىنچى خىل قاراشتا بولسا، ئىسكەندەرنىڭ كېڭەيمىچىلىك ۋە ئىستېلا ھەرىكىتىگە ئۇرۇق سالغۇچى دەل ئارىستوتېلنىڭ ئۆزى بولۇپ، ئارىستوتېلنىڭ سىياسەت پەلسەپەسىدىكى ئېرىقچىلىق ئىدىيەسى، يۇنان ئىچىدىكىلەرنى خوجا، يۇنان سىرتىدىكىلەرنى «باربار» سۈپىتىدە تونۇشى، خوجا بولغۇچىلارنى ئىنسان دېگىلى بولىدىغانلىقىنى، خوجا بولمىغانلارنىڭ قۇللارنى ئىدارە قىلىشى كېرەكلىكى ھەققىدىكى ئىدىيەسى، شۇنداقلا ئەركەك زاتىنىڭ ئايال زاتىدىن مۇتلەق ئۈستۈنلۈكى، ئەرنىڭ خوجا، ئايالنىڭ قۇل دەرىجىسىدە بولۇشى كېرەكلىكى قاتارلىق بىر قاتار ئىدىيەلىرى تەسىر كۆرسەتكەن. بۇ قاراش كۈنىمىز تارىخچىلىرىنىڭ «ئالېكساندر جاھاننى قورال كۈچى بىلەن ئىشغال قىلغان بولسا، ئارىستوتېل ئۆتكۈر ئەقلى بىلەن ئىستېلا قىلغان ئىدى» دېگەن باھاسى بىلەن بىردەك بولۇپ، ئارىستوتېل بۇ جەھەتتىن ئۇرۇق تىككۈچى، ئالېكساندر ئۇنىڭ مېۋىسى بولغانىدى. ئالېكساندر ۋاپات بولۇشى بىلەن ئىمپېراتورلۇقنىڭ پارچىلىنىشى، شۇ قاتاردا پايتەختتىكى بىيۇروكراتلارنىڭ ئىسكەندەرنىڭ سىياسەتتىكى ئەقىل ئۇستازى بولغان ئارىستوتېلنى قېيىن ئەھۋالغا قويغانلىقى، ئارىستوتېلنىڭ ئالېكساندرنىڭ ئۆلۈمىدىن كېيىنكى ئۆزىگە كېلىدىغان يامان ۋەزىيەتنى پەملەپ ئافىنادىن قېچىپ سەرگەردان بولغانلىقى ۋە شۇ سەرگەردانلىقتا ئۆلۈپ كەتكەنلىكى ھەققىدىكى تارىخمۇ مەزكۇر ئىككىنچى قاراشنى تەكىتلەيدىغان خۇسۇسلاردۇر. مانا بۇ قاراشقا بارغاندىمۇ، ئوخشاشلا ئالېكساندرنىڭ ئىستېلا ھەرىكىتى ئۇنىڭدىن كېيىنكى چىڭگىزخان، ناپالېئون، گىتلېر، سىتالىنلارنىڭ ھەرىكىتىنى قانداق ئاقلاپ تۈگەتكىلى بولمىسا، ئالېكساندرنىمۇ ئاقلاپ ئادالەتنىڭ ھامىيچىسى، ئىلىم ۋە سەنئەتنى دۇنياغا يايغۇچى قىلىپ كۆتۈرۈپ ئاقلاپ بولغىلى بولمايدىغان ئورۇنسىز تۇتۇمدۇر. بۇنداق تىپتىكى ئاقلاش پەقەتلا تاجاۋۇزچىلارغا ئاڭسىز ھالدا قايىللىق بىلدۈرۈپ يالاقچىلىق قىلىدىغان قەلەمكەشلەردە ئىپادىلىنىدىغان خاھىش بولۇپ، يۇقىرىقى ھەر ئىككى خىل قاراش بويىچە بولغاندىمۇ تاجاۋۇزچىلىقنى غەرب ۋە شەرق دۇنياسىنىڭ تارىخچىلىرى مۇئەييەنلەشتۈرۈپ تۇرغان يەردە، ئاپتورنىڭ زېھنىيىتىگە ئوخشاش ئۆز بوسۇغىسىغىچە بېسىپ كەلگەن بىر ئىستېلاچىنى «ئۇنداق ئەمەستى، بوۋىمىز يامان كۆرمىگەن، ئۇنىڭ ھەققىدە كىتاب يازغان، بىزگە ئىلىم، سەنئەت ئېلىپ كەلگەن» دېگەندەك ئىبارىلەرنى ئەدەبىي بوياقلار بىلەن بوياپ ئوقۇرمەن ئەۋلادلارغا ياخشى كۆرسەتمەكچى بولۇش پەقەت ۋە پەقەت ئۆزىنى ھەر ۋاقىت ئىشغالچىلاردىن تۆۋەن كۆرىدىغان، ھەر ۋاقىت ئۇنىڭ ئۆزىگە بىر نەرسىلەرنى بېغىشلىغانلىقىنى مىسال قىلىپ تۇرۇپ ئۇنىڭغا ئىجابىي قارايدىغان شالغۇت زېھنىيەتتىن سادىر بولۇشى مۇمكىن بولىدىغان پىسخىكىلىق ھادىسىلەردىندۇر.\n\nئاپتورنىڭ ئالېكساندرنى دۇنياغا ئىلىم، سەنئەت يايغان، دېگەن باھانە بىلەن ئاقلىشىنىڭ يەنە بىر بولمىغۇر تەرىپى شۇكى، ئەگەر مەسىلىنى بۈگۈنكى دۇنيا سىياسىتىنىڭ پىكىر ئاتىلىرىدىن ھېسابلىنىدىغان مەشھۇر سىياسىيون ماكياۋېللىيچە تەھلىل قىلىدىغان بولساق، تارىختىكى ھەر قانداق تاجاۋۇزچى كۈچ ئۆز كۈچىگە تايىنىپ بىر ئەلنى بېسىۋالغان چاغدا، بېسىۋېلىنغان تەرەپنى ئەگەر كۈچ بىلەن تىزگىنلەپ پايدىلىنىشنى كۆزلىمەي ئۇنى ئۇزۇن مۇددەتلىك ۋە ھەتتا ئەبەدىيلىككە ئۆز مۇستەملىكىسى ئاستىدا تۇتۇپ تۇرماقچى ۋە پايدىلانماقچى بولسا، چوقۇم بېسىۋېلىنغان توپقا ئۆزىنىڭ ئۇلاردا يوق نەرسىلەرنى بېرىۋاتقانلىقى بىلەن بەزلەپ تۇرۇشى، ھەتتا ئۇنى ئۆزىگە ئوخشاش قىلىۋېتىش ئارقىلىق مەڭگۈ ئىسيان قىلماسلىقنى ئەمەلگە ئاشۇرۇشى لازىم. تارىختا بۇنىڭ ئەڭ چوڭ ئۆرنەكلىرىدىن بىرىمۇ ئالېكساندرنىڭ ئىستېلا ھەرىكىتى بولۇپ، ئالېكساندر دۇنياغا ئىستېلا بىلەن قوشۇپ مەدەنىيەت كۆتۈرۈپ بارغان ۋاقتىدا چۆللۈككە، سەھرايى كەبىردىكى شەھەرلەشمىگەن بەدەۋى جايلارغا تېگىش قىلغان، ئۇلاردا يوق مەدەنىيەتنى ئېلىپ بېرىپ ئاتالمىش ئادالەت ۋە ئىلىم، سەنئەت ئېلىپ بارغان ئەمەس، ئەكسىچە مىسىر، بابىل، رىم، پارس، ھىندى قاتارلىق ئەل ۋە جۇغراپىيەلەردە تىرىك مەدەنىيەتلەر ياشاۋاتقان، جۈملىدىن تۈرك ۋە خىتايلارنى ئۆز ئىچىگە ئالغان ئاسىيادا بەلگىلىك مەدەنىيەت تەجىربىلىرى داۋاملىشىۋاتقان بىر مەزگىللەر ئىدى. بولۇپمۇ پارس، ھىندى ۋە رىم مەدەنىيەتلىرى بۈيۈك ئىمپېراتورلۇق كۈچى بىلەن تەرەققىي قىلغان دەۋرلەر ئىدى. ئىسكەندەرنىڭ كۆتۈرۈپ بارغىنى يۇنان ھېلىنىستىك مەدەنىيىتى بولۇپ، يەڭگەن ئىمپېراتورلارنىڭ كۈلىنى سورۇپ، كىتاب ئەسەرلەرنى كۆيدۈرۈپلا قالماي يەنە شەھەر قۇرۇلۇشلار، قەلئەلەرنىڭ ھەممىگە ھېلىنىستىك مەدەنىيەت پۇرىقىغا ئىگە بولۇشنى تەشەببۇس قىلىپ ئەسلىدىكى مەدەنىيەتلەرنىڭ قۇرۇلۇشلىرىنى يىقىتىپ ئورنىغا يۇنان مەدەنىيەت قۇرۇلۇشلىرىنى بىنا قىلغۇزغان ۋە ھەتتا بۈگۈنكى غەربكە نىسبەتەن ئوتتۇرا شەرق دېيىلىۋاتقان ئەللەر، شۇنداقلا، ئانادولو ۋە ئاسىيادىكى مەركەز قارالغان ئون نەچچە شەھەرگە ئۆز نامىنى بېرىپ ئۇ شەھەرلەرنى بىزنىڭ تىلىمىزدىكى «ئىسكەندەرىيە» دەپ ئاتىغان، ھەيكەللىرىنى تىكتۈرگەن، يەنە بەزى جۇغراپىيەلەرگە ئۆز نامىنى بېرىپ شەھەرلەرنى بەرپا قىلغان. شۇ دەۋرنىڭ تەڭرى بىلەن ئالاقە باغلىغۇچىلىرى ھېسابلىنىدىغان كاھىنلارنىڭ ۋاسىتىسى ئارقىلىق ئۆزىنى پاگان تەڭرىلەر ئىچىدە ئەڭ بۈيۈك تەڭرى بولمىش «ئامون»نى ئۆزىگە ئوغلى جاكارلىغانلىقىنى ئېيتىپ ئۆزىنى «تەڭرى ئەركىسى» دەپ جاكارلىغان. ئۇندىن باشقا جاھاندىكى بۈيۈك ئىستېلاچىلارنىڭ ئۇنىڭغا ھەيرانلىقى ھەققىدىكى خاتىرىلەر، ھەتتا يېقىن تارىختىكى سىتالىن، لېنىن قاتارلىق مۇستەملىكچىلەرنىڭ تاجاۋۇزلۇق قىلىپلا قالماي ئۆزىنى ۋە ئۆزلىرى ئىدېئولوگلانغان ماركسىزمچە ماتېرىيالىستىك دۇنيا قاراشنى بېسىۋېلىنغان مىللەتلەرگە تېڭىش ئۈچۈن ئالدى بىلەن ئۇلارنىڭ تارىخىي باغلىرىنى ئۈزۈپ تاشلاش، مەدەنىيەت يادىكارلىقلىرىنى چىقىپ تاشلاپ ئورنىغا باشقىچە پاسون ياساپ چىقىش، مەدەنىيىتىنى شالغۇتلاشتۇرۇش بەدىلىگە ئورنىغا ماتېرىيالىستىكلەشتۈرۈش، سېكولار كۈلتۈرنى مەجبۇر ئومۇملاشتۇرماقچى بولغانلىقى، قىزىل مەيدان، خەلق مەيدانى قاتارلىق شەھەر مەركەزلىرىنى يارىتىپ ھەيكەللىرىنى بىر - بىرلەپ تىكلەش ئارقىلىق ئۆزىگە چوقۇندۇرۇشقا ئۇرۇنغانلىقى، شەھەرلەرگە ئىستالىنگراد، لېنىنگراد كەبى ئىسىملارنى بېرىشى قاتارلىق يېقىن تارىختىكى بىر قاتار ھادىسىلەر، پەقەت ۋە پەقەت ئەنە شۇ ئالېكساندر تارىخىدىن يېتىپ كەلگەن تارىخىي ئىزنالارنىڭ، ئىستىلاچېلىق ۋە تەڭرىنى يىقىتىپ ئۆزى تەڭرى بولۇش ئىستەكلىرىنىڭ تارىخىي تەكرارلىرىدىن باشقا نەرسە ئەمەس.\n\nدەرۋەقە، مەزكۇر «ئۇيغۇر بۇلاق» ئەسىرىنىڭ ئاپتورى ئەۋلادلارغا تارىخ ئارقىلىق ۋەتەن سۆيدۈرۈش دەۋاسىنى قىلىدىغان بىرى بولغان تەقدىردە، سۆز قاپىيەلىك جۈملە تۈزۈشكىلا ئۇستاتلىق قىلماستىن، بەدىئىي تىلغا بويسۇندۇرۇپ ئاڭلىتىۋاتقان تارىخنى ئالدى بىلەن ئۆزى توغرا چۈشىنىپ ئاندىن بايان قىلىشى مەسئۇلىيەت ۋە ئىلمىي ئەخلاقتىن ئىدى. ھالبۇكى، بۇنداق بىر تۇتۇمدىن زىنھار يىراق ئىكەنلىكىنى باشقا يازما ئەسەرلىرىدىمۇ تالايلاپ سادىر قىلىپ كەلگەن بۇ يازار ئەۋلادلىرىمىزنىڭ دۇغسىز ساپ ۋە پاك زېھنىيىتىگە خىتاب قىلىشتەك زىل ۋە نازۇك ئىشتا يەنە قىلغۇلۇقىنى قىلغان، ئۆزى ھۆكۈم پىچىۋاتقان، سۆيۈملۈك ۋەتەننىڭ ساپ سۈزۈك زېھنىيەتلىك ئەۋلادلىرىنىڭ ئېڭىغا ئاغدۇرۇۋاتقان تارىخنى تۈزۈكرەك ئىزدىنىپ، سالاھىيەت ھازىرلاپ قەلەمگە ئالمىغان ۋە تارىخنى ھېكايىلەشتۈرۈشتە ۋە چۆچەكلەشتۈرۈشتە يول قويسا بولىدىغان، رىئايە قىلمىسىمۇ بولىدىغان ناھايىتى تار بوشلۇقنىڭ بولغانلىقىنى سۇيىئىستېمال قىلىپ مەزكۇر بوشلۇقنى بىر تالاي ئەخلەت ئۇچۇرلار، خاتا مەلۇمات ۋە زەھەر ئىدېئولوگىيەلەر بىلەن توشقۇزماقچى بولغان. تىرىك ياشاۋاتقان مەدەنىيەتلەرنىڭ كۈلىنى كۆككە سورۇش بەدىلىگە ئۆزى ئېلىپ كەلگەن مەدەنىيەتنى تېڭىش تىپىدىكى ئىستېلاچىلىقنى ئەجدادلارنى سۇيىئىستېمال قىلىش ئارقىلىق ئاقلاشقا ئۇرۇنۇشنىڭ ئۆزى يازغۇچىنىڭ قەلىمىدىن چىقىۋاتقان نەرسىلەرنىڭ قانداق زېھنىيەت ئاساسىدا چىقىۋاتقانلىقىنى چۈشىنىشتە ئەينەك، دەپ چۈشىنىشكە بولىدۇ. چۈنكى، مەزكۇر يازار ئىستېلاچىنى مەدەنىيەت ئېلىپ كەلگەنلىكىنى، سەنئەت ئېلىپ كەلگەنلىكىنى سۆزلەۋاتقان دەقىقىلەردە ئىستېلاچى تەرەپنىڭ ئۆزىدە يوق نەرسىلەرنى ئېلىپ كەلگەنلىكىنى، شۇڭا ئۇنى يامان كۆرمىسىمۇ بولىدىغانلىقىنى يوشۇرۇن ئىما قىلىش ئارقىلىق بىلىپ بىلمىگەن ھالدا ئاشۇ دەۋردە شەھەر قۇرغان، تۆرە، ئەنئەنە، بايراملارغا ئىگە، دۆلەت تۈزۈمى بار بىر خاقانلىقنى قۇرۇپ ياشاۋاتقان تۈركىي توپلۇمنى ئالېكساندر ئېلىپ كەلگەن نەرسىلەردىن يوقسۇن ئىكەنلىكى بىلەن سۈپەتلەۋاتقانلىقىنى ئويلاپ يېتەلمىگەن. مانا بۇ يازارنىڭ ھېلىھەم تەپەككۇر شەكلىدە شالغۇتلۇق ئاسارەتلىرىنى ياشاۋاتقانلىقىنى، كۈچلۈك ئالدىدىكى خۇدىنى يوقىتىش، كۈچلۈكلەر ئالدىدىكى ئۆزىنى كەمسۇندۇرۇش پىسخىكىسىنىڭ، مۇنداقچە ئېيتقاندا، يازار ياشاپ چوڭ بولغان جەمئىيەتتىكى ئۇنىڭغا ئۆگىتىلگەن ۋە تەربىيەلەپ قۇرۇپ چىققان شالغۇت زېھنىيەتنىڭ ئاسارەتلىرى ئىچىدە توختاۋسىز دەۋر قىلىپ تۇرۇۋاتقانلىقىنى ئىشارەتلىمەكتە.\n\nيەنە بىر نۇقتا بولسا، ئاپتورنىڭ فارابىينى مەزكۇر ئاقلاشنىڭ يەنە بىر پەللىسى قىلىپ كۆرسىتىشىدۇر. ئۇ ئالېكساندردىن ۋە فارابىي ئوتتۇرسىدىكى مۇناسىۋەتتىن يولغا چىققان ھالدا، فارابىينى ئالېكساندرنى يېتىشتۈرگەن، يەنى ئاتالمىش «ئادالەت يايغۇچى» دەپ تەرىپلەۋاتقان ئىستېلاچىغا ئوخشاش يول تۇتۇپ ئارىستوتېلنىڭ ئىزىدىن ماڭغۇچى قىلىپ كۆرسىتىپ مۇنداق دەيدۇ: «تۇنجى ئۇستاز ئارىستوتېلنىڭ ئىزىدىن ماڭغان، دۇنيادا ئىككىنچى ئۇستاز ئاتالغان فارابىي دېگەن بىزنىڭ بوۋىمىز بولىدۇ. ئۇمۇ ئارىستوتېلنى قەدىرلىگەن. فارابىي ئارىستوتېلنىڭ كىتابىدىكى بىلىمنى، ئۆزى ياراتقان مۇزىكا ۋە مۇقامنى بىزگە مىراس قىلغان»(18).\n\nھېچ شۈبھىسىزكى، فارابىي ئارىستوتېلدىن كېيىن ئۆتكەنلەر ئىچىدە بۆسۈش ھاسىل قىلغان پەيلاسوپلاردىن بىرى. يۇقىرىقى تونۇشتۇرۇشتىكى دىققەت قىلىدىغان نۇقتا فارابىي ھەققىدىكى فارابىينىڭ ئارىستوتېلنى قەدىرلىگەنلىكى، ئىككىنچى ئۇستاز دەپ ئاتالغانلىقى تەرەپلىرى ئەمەس. بۇ يەردىكى مەركىزىي نۇقتا ئىككىنچى ئۇستاز ئاتالغان فارابىينىڭ ئىزباسارلىقىنى ئالېكساندرنىڭ ئىزباسارلىقى بىلەن تەڭ ئورۇنغا قويۇش ۋە ئارىستوتىلدىن ئالېكساندرغا ئۆتۈپ، فارابىيدىن يەنە ئارىستوتېلغا قايتارما قىلىنغان ئىزىنى بېسىپ مېڭىش مەسىلىسىدۇر. شۇنداقلا فارابىينىڭ قالدۇرۇپ كەتكەن بىلىمنىڭ ئارىستوتېلنىڭ كىتابىدىكى بىلىم قىلىنىشى ۋە فارابىيدىكى ئارتۇقچىلىقنىڭ ساز ئىجاد قىلغانلىق مەسىلىسى. دېمەك تۈپ مەسىلە فارابىي ۋە ئالېكساندرنى ئوخشاش يولنىڭ ئىزىنى باسقۇچىلار، ياكى ئارىستوتېلنىڭ ئىزى بىلەن ماڭغۇچىلار قىلىپ كۆرسىتىش بولۇپ، بۇنىڭدىمۇ يازغۇچىمىز يۇقىرىدا مۇئەييەنلەشتۈرۈلگەندەك، ھەم ئالېكساندر بىلەن ئارىستوتېلنىڭ مۇناسىۋىتىنى چۈشەنمەيدىغانلىقىنى نامايان قىلغان بولسا، بۇ يەردىمۇ ھەم فارابىي بىلەن ئارىستوتېل مۇناسىۋىتىنى تومتاق ئىپادىلەش ۋە بۇ ئىپادىلەش ئارقىلىق ئالېكساندرنىڭ تاجاۋۇز ھەرىكىتىنى ئاقلاشقا تايانچ قىلىپ ئىشلىتىش ۋەزىيىتىنى پەيدا قىلغان. بىلىمىزكى، فارابىينىڭ ئىلمىي ھەرىكىتى تۈگەل ئارىستوتېل ئەسەرلىرىنى شەرھىلەش ئەمەس، بەلكى ئۇنى يەنە بىر پەللە ئالغا سىلجىتىش، يەنى ئىسلام مەدەنىيەت ھاۋزىسىغا كىرىپ كەلگەن گىرېك ئىلىم - پەن مەدەنىيىتىگە قايتا قاراپ چىقىش، ئۇنى بېيىتىش ۋە ئۇنى تەھقىقلاش ئارقىلىق ئىسلام دۇنياسىغا يېڭى بىر مەدەنىيەت تەجرىبىسىنى قازاندۇرۇش ۋە بۇنى ئىنسانىيەتنىڭ ئورتاق مىراسى سۈپىتىدە يەنە ئىنسانىيەتكە تەقدىم قىلىش بولغان. بۇ جەھەتتىن فارابىي ئىسلام مەدەنىيىتىنىڭ، يەنە كېلىپ شۇ دەۋر تۈركىستان ئىلىم-مائارىپىنىڭ يېتىشتۈرگەن مۇتەپەككۇرى بولۇش سۈپىتى بىلەن «ھېكمەت مۇئمىننىڭ يىتتۈرۈپ قويغان نەرسىسى، ئۇنى قەيەردە تاپسا، ئۇنىڭغا مۇئمىن ئەڭ ھەقلىق كىشىدۇر» دېگەن تەلىمنى ئەمەلىيىتىدە كۆرسەتكەن شۇ دەۋرنىڭ تالاي مۇتەپەككۇرلىرى قاتارىدىكى ئۇلۇغلاردىن بىرى. غەرب ۋە ئىسلام دۇنياسىدىكى فارابىي تەتقىقاتى بىلەن تونۇشقانلارغا ئايانكى، فارابىينىڭ ئىلمىي ھەرىكىتى ئارىستوتېلدىن قالغان ئىلمىي ۋە پەلسەپەۋى ئەسەرلەرنى شەرھىلەش، يەنى شارىھلىق (ئىزاھلىغۇچى) رولىنى ئۆتەش ئارقىلىق ئۇنىڭ ئىدىيەسىنى ئۆزىدىن كېيىنكىلەرگە يەتكۈزۈشلا ئەمەس، بەلكى فارابىينىڭ ھەرىكىتى ئۇنى شەرھىلەپلا قالماي تەھقىقلاش، دەۋرنىڭ پىكرىي كىرىزىسلىرىدىن بىرى بولغان ۋەھيى ھەقىقەتلىرى بىلەن پەلسەپەۋى ھەقىقەتلەرنىڭ زىددىيەتسىزلىكىنى ئېچىپ بېرىشكە ئەھمىيەت بەرگەن، ئەقىل ۋە ۋەھيى ھەقىقەتلىرىنى پەلسەپىۋىلىككە ئىگە ئۈست تىل قۇرۇپ چىقىش ئارقىلىق جۇلالىتىش، يېڭىچە نەزەر ئۇسلۇبى بولغان دۇنيا قاراش، يېڭىچە دۆلەتچىلىك ئىدىيەسىنى بەرپا قىلىشقا ئۇرۇنغان. خۇددى بۈيۈك تارىخچى ئىبنى خەللىكان ئېيىتقاندەك فارابىي «مۇسۇلمانلارنىڭ ھەقىقىي پەيلاسوپى» بولۇشقا سازاۋەر مۇتەپەككۇر بولغانىدى. يەنى فارابىينىڭ ئىككىنچى ئۇستازلىقى قانداقتۇر ئارىستوتېلنىڭ ئىزىدىن مېڭىش ئەمەس، بەلكى ئۇ ئىزنى ئارىستوتېل ۋە ئەپلاتونلار شەرقتىكى مىسىر، بابىل قاتارلىق مىسوپوتامىيە مەدەنىيەتلىرىدىن قانداق يىغىپ توپلاش ۋە رەتلەش، ھەمدە ئۇنىڭغا ھېلىنىستىك كۈلتۈرى ئاساسىدا پىششىقلاپ ئىنسانىيەتكە سۇنغان بولسا، فارابىيمۇ مەزكۇر سۇنۇلغان مىراسلارنى ئىنسانىيەتنىڭ ئورتاق مىراسى سۈپىتىدە ئۇنى كۆزىتىش ۋە قۇرۇلۇۋاتقان ئىسلام مەدەنىيەت بىلىم تەجرىبىسىگە يېڭىچە نۇقتىئىينەزەرلەرنى قوشۇش، پىكىر بايلىقىنى رەڭدارلاشتۇرۇپ ئىنسانىيەتكە سۇنۇش ئارقىلىق ھەسسە قوشقان. فارابىينىڭ ئۆزىگە خاس پەلسەپەۋى دۇنيا قاراش تىكلىشى يەنە ئارىستوتېلغا چېتىلمايدىغان نۇرغۇن ساھەلەر ئارا ئىلمىي مىراسلارنى قالدۇرۇشىنى نەزەرگە ئالغان ۋاقىتتا فارابىينى «ئارىستوتېلنىڭ كىتابىدىكى بىلىمنى ئېلىپ، ئۈستىگە ئۆزى بىر دانە مۇزىكا ئەسۋابى ۋە مۇقام ئىجاد قىلىپ بىزگە مىراس قويۇپ كەتكەن»، دېگەندەك مەنىلەردە ئىبارە سۈرۈش فارابىيدەك بۈيۈك شەخسىيەت، دەۋرىنىڭ ئېنسىكلوپېدىك ئالىمى ئۈچۈن چالا ۋە يېتەرسىز تونۇشتۇرۇشتۇر. فارابىينىڭ «ئىككىنچى ئۇستاز» دەپ ئاتىلىشىنىڭ ھېكمىتىمۇ قانداقتۇر ئۇنىڭ ئارىستوتېلغا شارىھ بولغانلىقىدىلا ئەمەس، بەلكى ئارىستوتېل ۋاپات بولۇپ يەتتە ئەسىرگە بارماي ئۆلۈك ھالغا كەلگەن بىر مەدەنىيەت تەجرىبىسىگە ھاياتلىق بېرىشتەك بىر ھەرىكەتنىڭ جانلىنىۋاتقان بىر پەيتىدە بۆسۈش ياراتقان گىگانىتلاردىن بولغانلىقىدا، ئارىستوتېل پەلسەپەسىنىڭ يېڭىچە نەشرىنى كۈنتەرتىپكە ئېلىپ كېلىش ئارقىلىق «تۇنجى ئۇستاز»نى قايتىدىن كۈن تەرتىپكە ئېلىپ كەلگەنلىكىدە ئىپادە تاپقاندۇر. يەنى فارابىينىڭ مەششائىيلار ئېقىنىدىكى پەيلاسوپلار تىلىدا ئىككىنچى ئۇستازلىقى ئۇنىڭ ئارىستوتېلنىڭ ئىزىنى باسقان ۋارىسى بولغانلىقىدا ئەمەس، ئەكسىچە «تۇنجى ئۇستاز» دەپ ئاتالغان ھەمدە ھەر تۈرلۈك بىلىم ساھەلىرىدە ئەسەرلەرنى قالدۇرغان، ئەمما ئۇنتۇلۇشقا، چۈشىنىش ۋە چوڭقۇرلاپ تەتقىق قىلىش ۋە بېيىتىشتەك دەۋر بۆلگۈچ ئىزدىنىشلار بولمايۋاتقان نەچچە ئەسىرلىك تارىخ داۋامى يۈرۈشۈپ كېتىۋاتقان بىر ۋەزىيەتتە ئىسلام مەدەنىيىتىنىڭ ئەڭ پارلاۋاتقان دەۋرىنىڭ سەمەرىسى بولغان فارابىيدەك بىر شەخسىيەتنىڭ بۇ رولنى ئۇتۇقلۇق ھالدا يېڭى بىر چوققا يارىتىش ئارقىلىق ئادا قىلغانلىقى ئۇنى ھەقىقەتەن «ئىككىنچى ئۇستاز»لىق سالاھىيەتكە نائىل قىلغان.\n\nئېنىقكى مەزكۇر يازغۇچىمىزنىڭ فارابىيغا بولغان تونۇشى ئالىېكساندرغا بولغان تونۇشىدىن قېلىشمايدىغان دەرىجىدە فانتازىي ۋە مەۋھۇم بولۇپ، ئالېكساندرنىڭ تاجاۋۇزچىلىقىنى «سەنئەت ۋە مەدەنىيەت» ئېلىپ كەلگەن باھانىسى بىلەن ئاقلاشقا مەھمۇد كاشغەرىي ۋە نەۋائىينى شىپى كەلتۈرۈش قانچە بىمەنە بولغان بولسا، ئارىستوتېل ۋە ئالېكساندر مۇناسىۋىتى، ھەمدە فارابىي ۋە ئارىستوتېل باغلىنىشىنى پەش قىلىپ تۇرۇپ ئاقلىماقچى بولۇشىمۇ يەنە شۇنچە بىمەنە بولغان.\n\n## [مەنبە ۋە ئىزاھاتلار]\n1) شەرىپىدىن ئۆمەر، ئوتتۇرا ئەسىر ئۇيغۇر كىلاسسىك ئەدەبىياتى، 2 – كىتاب، شىنجاڭ خەلق نەشىرىياتى، 586 – بەت.\n2) ئۇيغۇر بۇلاق، 27 – بەت.\n3) «ئۇيغۇر بۇلاق»، 40 – بەت.\n4) مائىدە سۈرىسى 18 – ئايەتكە قارالسۇن!\n5) «ئۇيغۇر بۇلاق»، 102 – بەت.\n6) «ئۇيغۇر بۇلاق»، 40 – بەت.\n7) «ئۇيغۇر بۇلاق»، 90 ~103 – بەتلەر.\n8) مائىدە سۈرىسى 18 – ئايەتكە قارالسۇن!\n9) كەھف سۈرىسى 94 – ئايەت.\n10) ئۇيغۇر بۇلاق، 46 – بەت.\n11) ئۇيغۇر بۇلاق، 48 – بەت.\n12) ئۇيغۇر بۇلاق، 34~37 – بەتكىچە.\n13) ئۇيغۇر بۇلاق، 48 – بەت.\n14) يۇقىرىقى مەنبە.\n15) يۇقىرىقى مەنبە.\n16) يۇقىرىقى مەنبە.\n17) ئۇيغۇر بۇلاق، 49 – بەت.\n18) يۇقىرىقى مەنبە."}
{"title": "تەقدىرىمىز شالغۇتلۇق ۋە ماڭقۇرتلۇق ئارىسىدا", "author": "بۇرھان مۇھەممەد (Burhan Muhammed)", "date": "2019", "tags": ["شالغۇتلۇق", "ماڭقۇرتلۇق", "ئىدېئولوگىيە", "زىيالىي", "سەنئەت", "دىن", "مىللىي كىملىك"], "content": "# تەقدىرىمىز شالغۇتلۇق ۋە ماڭقۇرتلۇق ئارىسىدا\n\n**ئاپتورى:** بۇرھان مۇھەممەد\n\n## [شالغۇت زىيالىيلىق ۋە ئىدېئولوگىيە]\nئىدېئولوگىيە مەنپەئەتپەرەسچىلىكى شالغۇت «زىيالىيلىق» نىڭ تىپىك نامايەندىسىدۇر. ئۇنىڭچە بولغاندا دىن كىشىلەرنى ئېغىزىغا قارىتىشقا ئەسقاتقىچىلىك مىقداردا ئىشلىتىلسە كۇپايە. ئۇنىڭچە ئېتىقاد پەقەت «كۆڭۈل مەھبۇسى» خالاس. ئۇنىڭ ئۈچۈن ھەرىكەتنىڭ توغرا ياكى خاتا ئېلىپ بېرىلىشى، ھەقىقەت ياكى سەپسەتە ئۈچۈن بولۇشى مۇھىم ئەمەس. ئۇنىڭ ئۈچۈن مۇھىم بولغان نەرسە پەقەتلا پىلاننى ئىشقا ئاشۇرۇش. باشقىسى مۇھىم ئەمەس. ئۇنىڭچە بولغاندا مەۋقە، پىرىنسىپ، قىممەت قاراش، ئېتىقاد ھەممىسى پىدا قىلىنىش ئۈچۈنلا ئەسقاتسا بولىدى. ئىدېئولوگىيەگە ئەقلىي تەسلىمىچىلىك ئوتتۇرىغا چىققاندا مەنتىقە سۇسلايدۇ. ماڭقۇرتلۇق ھۆكۈم سۈرگەن توپتا شالغۇتلۇق بازار تاپىدۇ. بۇنداق توپتا قارىماققا قاملاشقاندەك كۆرىنىدىغان، لېكىن ماھىيىتى سۇنۇق بولغان ئىدېئولوگىيەلەر ئوتتۇرىغا چىقسىمۇ دىققەت قىلىدىغانلار ئاز بولىدۇ.\n\nشەخسىيىتىدە مۇستەقىل ئىدىيە قۇرۇپ چىقالمىغان شالغۇت زىيالىي ئۈچۈن ئۆزىنىڭ كىم بولۇشى مۇھىم ئەمەس، باشقىلارنىڭ ئۇنى كىم دەپ تونۇشى ياكى كىم دەپ تۇنۇشتۇرۇشى مۇھىم ئورۇندا. چۈنكى، ئۇنىڭ كىملىكى زىددىيەتلىك بىر كىملىك. ئۇنىڭ ئۆزىنىڭ كىملىكىگە ئىشەنچىسى يوق، چوقۇم تەستىققا ئېرىشمىسە كۆڭلى تىنمايدۇ. زىددىيەتلىك كىملىككە ئىگە بولغان زىيالىينىڭ دۇنياسىمۇ زىددىيەتلىك، پارادوكسلىق بولىدۇ. شۇنىڭدەك شالغۇت زىيالىينىڭ مىللەت ئۇقۇمىمۇ مۇجمەل، ھېسسىي كېلىدۇ. ئۇنىڭ ئۈچۈن مىللىتىنىڭ كىم بولۇشى ئۈچۈنمۇ خالاپ-خالىماي باشقىلارنىڭ تەستىقىغا ئېھتىياجى چۈشىدۇ. مىللىتىمۇ باشقىلارنىڭ كۆزىگە بېقىپ شەكىللىنىشى، باشقىلارنىڭ باھاسىغا بېقىپ يۈرۈش-تۇرۇش قىلىشى، باشقىلارنىڭ نەزەرىگە كىم بولۇپ تونۇلۇشى مۇھىم. بۇنداق بېقىندى مىجەزلىك شالغۇت زىيالىيلارنىڭ تۇراقلىق مەيدانى بولمايدۇ. تۇراقلىق خاراكتېرىمۇ بولمايدۇ. بۇنداق تىپتىكىلەرنىڭ ئىشى پەدىگە بېقىپ ئۇسسۇل ئويناشتۇر. چۈنكى ئۇنىڭدا دۇتتارنى چالالىغۇدەك، پەدىسىنى ئۆز ئالدىغا باسالىغۇدەك مۇستەقىل روھ يوق. شۇڭا ئۇ ئۇسسۇلنى سازغا بېقىپ ئوينايدۇكى، تارغا تېگىۋاتقان قولنىڭ كىمنىڭ قولى ئىكەنلىكى بىلەن ھېسابلىشىپ ئولتۇرمايدۇ. ئۇنىڭ مىللىتىنى تونۇشتۇرىدىغان پەلسەپەسى يوق، ئۇنىڭ بىلگەن تارىخىمۇ ساپ تارىخ ئەمەس. توغرىسى شالغۇت تارىخ، شالغۇت مەپكۇرە.\n\n## [مىللەت چىنارى ۋە دۈشمەننىڭ ئويۇنى]\nبۇ شالغۇتلار بىلىپ قويۇشى كېرەككى، بۇ مىللەت تارىخى بىلەن، مەدەنىيىتى بىلەن، سەنئىتى بىلەن، تىلى بىلەن قوشۇپ مۇستەھكەم يىلتىزىنى شەكىللەندۈرگەن ئۇلۇغ چىناردۇر. بۇ چىنارنى ياشارتىدىغىنى، ئۇنىڭغا روھ بېرىدىغىنى ئۇنىڭ دىنى. شۇنداقلا بۈگۈن بۇ مىللەتنىڭ بىرلا دۈشمىنى بار. ئۇ بولسىمۇ مىللەتنىڭ چىنارىغا پالتا ئۇرۇۋاتقان، پالتا ئۇرۇۋاتقان قوللارنىڭ بېلىدىن يۆلەۋاتقان مۇستەملىكىچىسى ۋە ئۇنىڭ قۇيرۇقلىرىدۇر. مەزكۇر دۈشمەن بۇ مىللەتنىڭ سەنئىتىگە، مەدەنىيىتىگە ئىچىدىن دۈشمەن يارىتىش ئۈچۈن مىللەت چىنارىنىڭ ھەر بىر شېخىنى ئايرىم-ئايرىم توپلارغا بۆلۈپ بېرىپ زىددىيەتكە سېلىش ئويۇنى ئوينىماقتا. بىرى مىللەتنى سەنئەت قۇتۇلدۇرىدۇ، بىرى دىن قۇتۇلدۇرىدۇ، بىرى مەدەنىيەت قۇتۇلدۇرىدۇ، بىرى ماددىي كۈچ قۇتۇلدۇرىدۇ، دەپ....\n\nئەمەلىيەتتە ھەممىسى بىر پۈتۈنلۈكنى ساقلىغاندا ئاندىن ھەقىقىي قۇتۇلۇش ئىشقا ئاشىدۇ. بۇ كۈرەش پەقەتلا تۇپراقنى ئىشغالىيەتتىن قۇتۇلدۇرۇش كۈرىشى ئەمەس، روھنىمۇ، زېمىننىمۇ تەڭ قۇتۇلدۇرۇش كۆرۈشىدۇر. يۇقىرقىلار پۈتۈنلۈككە ئېرىشكەندىلا ئاندىن قۇتۇلۇش ھەقىقىي ئەمەلىيلىشىشكە قاراپ يۈزلەنگەن بولىدۇ. دېمەك، مىللەتنى قۇتۇلدۇرغۇچى بۇ ئۇنسۇرلارنىڭ بولۇشى مۇھىم بولغان ئىكەن، ھەر بىرىنى ئەسلى ماھىيىتى بويىچە چۈشىنىش، ئەسلىگە قايتۇرۇش، توغرا تەتبىقلاش زۆرۈر.\n\n## [سەنئەت، دىن ۋە مەدەنىيەتنىڭ رولى]\nئەگەر سەنئەت دەۋاسى قىلىپ بۇنىڭ چەك-چىگراسى ناخشا ئۇسۇل، سەنئەت كېچىلىكلىرىگە باغلاپ قويۇلغان، ئەخلاقىي قىممەتلەرگە ئورۇن بېرىلمىگەن بولسا، بۇ ھەقىقىي سەنئەت ئەمەس، ئۆزگەرتىۋېتىلگەن، خامېلېئونلاشتۇرۇلغان سەنئەتتۇر. ماتېرىيالىستلاشقان سەنئەتتۇر. سەنئەت دېگەن بىر مىللەتنىڭ روھىنى ئەكس ئەتتۈرىدىغان، مىللەتنى ئۇنىڭسىز تەسەۋۋۇر قىلغىلى بولمايدىغان بىباھا مەنىۋى خەزىنىدۇر. بۇ خەزىنىنى قۇرۇپ چىقىشقا يارايدىغان ئاۋانگارتلار بۈگۈن قاماقتا ياكى تېخى بارلىققا كەلمىدى. ئۆتمۈشتىكى قۇرغۇچىلىرىنى بۈگۈنكىلەر تونۇغىسىز. بۇ دەرىجىدە قۇتقۇزۇشقا موھتاج خارابە سەنئەتنى بۈگۈنكىدەك كوللېكتىپ سىلكىنىش، مەنىۋى ۋە ئەقلىي يىڭىلىنىش تەقەززا بولۇۋاتقان چاغدا قايتا سەھنىگە كۆتۈرۈپ چىقماقچى بولۇش يا شالغۇتلۇقنىڭ ئالامىتى ياكى بولمىسا دۈشمەننىڭ ۋەتەن سىرتىدىكىلەرنى ئىدارە قىلىشتىكى پىلان-لايىھەسىدۇر.\n\nدىن بۇ مىللەتنىڭ ھاياتى ۋە ماماتى. بۇ مىللەت پەقەتلا دىنغا ئەگەشكۈچىلەرلا ئەمەس، بەلكى بۇ دىننى پەلسەپىۋى قاتلامدا يورۇتالىغان، ئەخلاقىي ۋە كۈلتۈر نۇقتىسىدىن يەر يۈزىگە ئۆرنەك بولغۇچى ئىدېئال بىر مەدەنىي سىستېمىنى قۇرغۇچى باشلامچىلار سېپىدىن ئورۇن ئالغان بىر مىللەت. بۇ مىللەت ئۆزىنى بۇ شەكىلدە تونۇپ چىقىدىغان بىلىم-سەۋىيەگە كۆتۈرۈلمەيدىكەن سەھنىگە «دىن» دەپ ئېلىپ چىقىلغان ۋە تېڭىلىش شەكلىدىكى «دىن» نىڭ چاقىرىقىلىرى بىلەن كۈن ئۆتكۈزىدىكەن، بۇنداق رامكا ئىچىدىكى دىنمۇ پەقەتلا ھەقىقىي دىننىڭ رولىنى يوق قىلىشقا خىزمەت قىلىشتىن باشقىغا يارىمايدىغان دىندۇر.\n\nمەدەنىيەت بولسا، بۇ مىللەتنىڭ بىر پۈتۈن ۋۇجۇدىدۇر. بۇ ۋۇجۇتنى پارچىلاش، ئۇنى ئاتالمىش زامانىۋى مائارىپ، ئاتالمىش زامانىۋى ئىلىم-پەن، ئاتالمىش زامانىۋى ئىلغارلىق دېگەندەك شۇئارلارغا يەم قىلىش بىلەن، ئۇنىڭ يىلىكىدىكى جەۋھەرنى ئايرىشقا ئۇرۇنۇپ يېڭى ۋاكسىنىلارنى ئەملەشكە ھەرىكەت قىلىش بىلەن مىللەتنىڭ مەدەنىيىتىگە ئىگە چىقىش مۇمكىن بولمايدۇ. ئۇيغۇرنىڭ ھەقىقىي مەنىدىكى بىر مەدەنىيەتشۇناس ئالىمى يوق تۇرۇقلۇق، شالغۇتلاشقان ۋە ياساپ چىقىش خەتىرىگە دۇچ كەلگەن بىر مەدەنىيەت ئوبرازىدىن يولغا چىققان ھالدا مەدەنىيەتنى تىرىلدۇرۇش، مەدەنىيەتنى قۇتۇلدۇرۇشتىن ئېغىز ئېچىش ئوخشاشلا شالغۇتلۇق ۋە دۈشمەننىڭ پىلان-لايىھەسىگە خىزمەت قىلىشتۇر.\n\n## [خۇلاسە: چۆللۈك ۋە ۋەتەن]\nيېغىپ ئېيتقاندا، دىن ۋە مەدەنىيەت گۆش بىلەن ياغدۇر. ھەقىقىي مەنىدىكى سەنئەت بولسا گۆش ۋە ياغدىن پۈتكەن بىر ۋۇجۇتنىڭ ھەيكىلى، ئوبرازىدۇر. بۇ ھەيكەلدە بۇ ۋۇجۇتنىڭ سىماسىدا ئۇنىڭ روھىيىتىنى كۆرگىلى، بۇ ۋۇجۇتنىڭ ئىلاھىيلىقىنى كۆرۈپ يەتكىلى بولمىسا، بۇ مىللەتنىڭ تارىخىنى ئەكس ئەتتۈرۈپ بېرەلمىسە، مەنىۋىيىتىدىكى ئۆزىگە خاس بولغان ئېستېتىك گۈزەللىكنى يورۇتۇپ بېرەلمىسە، بۇ ۋۇجۇد سۇنۇق ۋۇجۇتتۇر. روھ بۇزۇق روھتۇر. سەنئەت خامېلېئون سەنئەتتۇر. بۇنى چۈشەنگىدەك بولماي تۇرۇپ، مىللەتنى تەربىيەلەشنىڭ مۇھىملىقىنى، يوقىتىپ قويۇلغان نەرسىلەرنى ھەقىقىي مەنىدىكى ئەسلىگە قايتۇرۇش پېيىدە بولماي تۇرۇپ، كوممۇنىستلاشقان بىر جەمئىيەت قۇرۇلمىسىنىڭ باغرىدا يېتىشكەن سەنئەتنى، ئەدەبىياتنى، تارىخنى، دىننى، مەدەنىيەتنى بازارغا سېلىش ۋە بۇنى چەتئەلدە قايتا راۋاجلاندۇرۇش مىللەت چىنارىغا ئۇرۇلغان پالتىغا ساپ بولۇپ بېرىشتىن باشقا نەرسە ئەمەس. ئەگەر چەتئەلدە قالغان ئازغىنا ئۇيغۇرمۇ مۇشۇنداق كىرىزىسقا دۇچ كېلىۋاتقان بولسا، بىلىش كېرەككى، بىز ھېلىھەم بۇ زاماندا ئۆزىمىزنىڭ دۇنياسىدا ياشىمايۋاتىمىز. ھېلىھەم كېلەچىكىمىزنى باشقىلار قۇرۇپ بېرىۋاتىدۇ. ھېلىھەم بىز مۇسا پەيغەمبەر جان بەرگەن سەھرايى كەبىرنىڭ چۆللىكىدە ئايلىنىپ-ئايلىنىپ جايىمىزغا كېلىشنى داۋاملاشتۇرۇۋاتىمىز. ۋەتەن بولسا چۆللۈكتىن چىقىشىمىزنى، شەھەرلىرىمىز قوۋۇقىدىن تۇپراقلىرىمىزغا پىشانىسىنى تەگكۈزگەن، شۈكۈر سەجدىسى قىلغان ھالەتتە كىرىشىمىزنى كۈتمەكتە.\n\nيازار: بۇرھان مۇھەممەد"}
{"title": "ۋەزىيەتنىڭ نۆۋەتتىكى روھى ھالىتىگە بىر نەزەر", "author": "بۇرھان مۇھەممەد", "date": "Unknown", "tags": [], "content": "# ۋەزىيەتنىڭ نۆۋەتتىكى روھى ھالىتىگە بىر نەزەر\n\nغايە ھەر قانچە ئۇلۇغۋار بولسىمۇ، ئۇنى ئىشقا ئاشۇرۇش يولىدا لايىقىدا تەدبىر ئىشلىتىشنى، ۋەزىيەتلەرگە كۆرە سىياسەت قىلىشنى بىلمىسە، ئۆز ئوقۇرىنى ئايلىنىۋېرىدىغان، قىردىن ئاشالماي ئۆمۈر ئۆتكۈزۈش، ئاللىكىملەرنىڭ سوسكا سېلىشلىرىغا بەزلىنىپ ئۆتۈپ كېتىشكە توغرا كېلىدۇ. يېڭى دۇنيا تەرتىپىنىڭ بۈگۈنكى تولغاق مەزگىللىرىدە يېڭىدىن بىر تۇغۇلۇشقا، يېڭىدىن مىللىي ھەرىكەتكە جان بېرىشكە موھتاج بولۇۋاتقان ۋاقىتتا، «ئائىلە نۆۋىتى» سۈپىتىدە قەدەم ئالغان ۋە بۇنىڭ «مىللەت نۆۋىتى» ھالىغا كېلىشى يولىدا سابىت قەدەم ئېلىنىۋاتقانلىقى قوللاشقا تېگىشلىك ئەھۋال. مەسىلىنىڭ كىشىنى خۇرسەن قىلىدىغان تەرەپلىرىدىن بىرى، ئاۋانگارتلىرىمىزنىڭ مىللەتنىڭ نۆۋەتتىكى پەرىشان ھالىنى ئۆز دەردىگە يۇغۇرغان ھالدا بىزلا چۈشىنىدىغان تيلدا ئەمەس، ئاڭلاۋاتقان تۈرك خەلقىنىڭ ئىشچى كادىرىدىن دېھقان تىجارەتچىسىگىچە، ھەر تەبىقە ۋە جەمئىيەت قاتلاملىرىنىڭ يۇقىرى ۋە تۆۋەن قاتلام كىشىلىرىغىچە قەدەر دىققەت ئېتىبارىنى تارتىدىغان، مىللەتنىڭ دەردىنى ئۇلارنىڭمۇ ئۆز دەردى بىلىشىكە جەلپ قىلىدىغان، زۇلۇمغا قارشى تۇرۇشتا ئۇلارنىڭ ھەمدەمچىلىكىنى قولغا كەلتۈرۈش ئارقىلىق سەپنى كۈچلەندۈرىدىغان بىر ئىپادە تىلى، خىتاب تىلى ئوتتۇرىغا چىقىرالىغىنىدۇر. يىللاردىن ئىپادە تىلىمىزنىڭ ۋە ئۆزىمىزنى چۈشەندۈرۈش پىچىمىمىزنىڭ تەسىرچانلىقى تەڭپۇڭسىز بولۇشى تۈپەيلى باشقا ئەل ياكى مىللەتنىڭ ئادەملىرى ئاڭقىرىپ تەسىر كۈچەيتىدىغان، ھېس - تۇيغۇلىرىغا ئۆتكۈزۈپ ئۇلارنىمۇ ھەققانىيەت يولىنىڭ سەپداشلىرىغا ئايلاندۇرۇپ قوللاشنى ئاۋۇتىدىغان بىر بوشلۇق كەم ئىدى. ئىپادە تىلىمىز غەلىتىلەشكەنچە، باشقىلار ئاڭلاپ ھېسداشلىق قىلغاندەك قىلسىمۇ، ئەمما تەسەۋۋۇرىدىن ئۆتكۈزەلمەيدىغان، ئاغزىدا ھە دېسىمۇ كۆڭلىدە بىر يەرلىرىدىن ئىشەنمەيدىغان ئەھۋاللار بار ئىدى. بۈگۈن بۇ ئاۋانگارتلىرىمىز بىر چىغىر يول ئىچىش ئارقىلىق شەرقىي تۈركىستان خەلقىنىڭ زۇلۇم تارتىۋاتقانلىق ھەقىقىتىنى نامايان قىلىشتا يېڭىچە بىر قەدەم ئېلىۋاتقانلىقى مەلۇم بولۇپ تۇرۇپتۇ.\n\nيېڭىچە ئېلىنغان بۇ قەدەمدە مىللەتنىڭ بىر تۈركۈم سەرخىللىرى دەرنەك - تەشكىلاتچىلارسىزمۇ پارتىزان روھ بىلەن ئورتاق ھېسسىيات، ئورتاق دەردنى خەلقئارا مىقياسىغا ئاڭلىتىشنىڭ مۇمكىنلىكىنى ئەمەلىيىتى ئارقىلىق كۆرسىتىۋاتۇدۇ. يەنە بىر تەرەپتىن ئۆزلىرىنىڭ «تەشكىلات - دەرنەك بولۇش سۈپىتى بىلەن بەزى ئىشلارنى قىلالمايدىغانلىقى»نى ئۆز ئاغزى بىلەن ئېتىراپ قىلىۋاتقان تەشكىلاتچى، دەرنەكچىلەرنىڭ بۇ ھەرىكەتنى قوللايدىغانلىق ھەققىدىكى باياناتلىرى ئاتالمىش «تەشكىلات بولمىسا ھېچ ئىش قىلغىلى بولمايدۇ» سەپسەتىسىنى ئۆز قولى بىلەن چىرىتىپ، بىر قىسىم ئەقەللىي قارشىلىق ھەرىكەتلىرىنى بولسىمۇ بىر زۇلۇم تارتقۇچى، زۇلۇمغا سۈكۈت قىلالمىغۇچى ۋىجدان ئىگىسى بولۇش سۈپىتى بىلەن زالىمغا قارشى تۇرۇشقا، زۇلۇمنى توختىتىش يولىدا «ئەي زالىم، زۇلمىڭنى توختات» دەپ ھەققانىي چاقىرىق قىلىشقا بولىدىغانلىقىنى ئېتىراپقا ئېرىشتۈرۈپ ھەمدە ئىسپاتلاپ تۇرۇپتۇ. بۇمۇ سىلكىنگىسى يوقلارنىمۇ سىلكىتىدىغان بىر ئىجابىي تەۋرىنىشنىڭ سىگناللىرى بولۇشى مۇمكىن.\n\nشۇنىڭ بىلەن بىرلىكتە باشقىلار قۇرغان شاھمات تاختىسىنىڭ ئويۇن قائىدىسى تۈگۈل «شاھمات ئويۇنى»نىڭ نېمىلىكىدىنمۇ بىخەۋەر يۈرىۋاتقان، ئۈستىلەپ نەچچە ئون يىللىق ئۇدۇملىشىپ كەتكەن كونا قېلىپنى باقىۋەندە قىلىشنى ئاتالمىش «دەۋاغا ئىگە چىقىش» پىروپاگاندالىرى ئارقىلىق يېپىپ بولالماي تىپىرلاۋاتقان زېھنىيەتلەرنىڭ مەزكۇر ئېتىراپقا ئۇدۇل كەلمەيدىغان بەزى پاراسەتسىز مۇلاھىزىلىرىمۇ ئوتتۇرىدا كېزىپ يۈرۈپتۇ. ھەتتا خەلق ئەربابىدىن دەرنەك ئەربابىغا ئايلىنىپ قىلىۋاتقانلىقى سېزىلىۋاتقان بەزى پېشقەدەملەرمۇ سىياسەتكە ھېكمەت بىلەن، مەسىلىلەرگە پەرقلىق نۇقتىلاردىن كۆزىتىش، ھەر گۇرۇپپا ۋە جەمئىيەت قاتلاملىرىنىڭ پاراللېل ھالدا سىياسەت ئېلىپ بېرىش ئارقىلىق خىتاينىڭ ئارامىنى بۇزۇشقا، مەسىلىنى مىللىي دەۋانىنىڭ پايدىسىغا ئايلاندۇرۇشقا ئۇرۇنماستىن ۋەزىيەتنى سېنىڭ - مېنىڭ مەسىلىسىگە ئايلاندۇرۇپ تەھلىل قىلىۋاتقانلىقىمۇ كۆرۈلۈۋاتىدۇ. بۇ ھەقتىمۇ يۇقىرىقى ئېتىراپقا ئوخشاشلا ئەقىللىنىش لازىملىقىنى، ئازگىلىدىن تاشالماي چىرىۋاتقان تۇرغۇن سۇ بىلەن، ئېرىقتىن ئېقىنغا ئايلىنىشقا قاراپ كېتىۋاتقان ئاقار سۇ ئوتتۇرىسىنى ئايرىيالمايدىغان دىتسىزلىقنى تەكرارلاشنىڭ پەيتى ئەمەسلىكىنى كۆرۈپ يېتىشلىرى كېرەك.\n\nيېڭى قەدەمنىڭ سۇيۇقلاندۇرۇلۇشقا، ھەر تۈرلۈك نادانلارچە قوللاپ قۇۋۋەتلەش نەتىجىسىدە خىتاينىڭ بىئاراملىقىنىڭ ئايلىنىپ ئايلىنىپ ئۆزىمىزنىڭ كۆڭۈل ئاغرىقلىرىغا، بۆلۈنۈش ۋە ھەسەت خىرىسلىرىغا ئۆزگىرىپ قېلىشىدىن ئاگاھ بولمىقىمىز لازىم. نۆۋەتتە ئەنقەرەدە مەيدانغا كەلگەن زۇلۇمغا قارشىلىق ھەرىكىتىدە ئاۋانگارت ئەركەكلىرىمىزنىڭ، جاسارەتلىك خانىم - قىزلىرىمىزنىڭ بەزى سىناقلارغا دۇچ كېلىۋاتقانلىقى، ئەمەلىيەتتە بۇ سىناقنىڭ تۈركىيە ئىچىدىكى شەرقىي تۈركىستانلىقلارنىڭ ھەققانىي يولىدا ئۇچرىشى مۆلچەرلەنگەن بىر ھالەتنىڭ يۈز بېرىۋاتقانلىقىدىن باشقا ئىش ئەمەس. ئاۋانگارتلىرىمىزنىڭ بۇ سىناقنىڭ كۆتۈرۈلۈپ كېتىشىنى ۋاقىتلىق مەسىلە بىلىپ بوشىشىپ قالمايۋاتقانلىقى، ھەققانىي پەريادلىرىنى ھەقلىق رەۋىشتە ئېلىپ بېرىش ئۈچۈن چىدامچانلىق، قەدەملىرىدە ساباتلىق كۆرسىتىۋاتقانلىقى، ھەق - تەلەپ يولىدا شىجائەت كۆرسىتىۋاتقانلىقى ئالقىشقا سازاۋەردۇر. تاقالغان بىر يول بەدىلىگە يۈزلەپ يوللارنىڭ ئېچىلىشىدىن ئۈمىدلىنىش مۇمكىنلىكىنى كۆرسىتىپ بېرىۋاتقان، ھەمدە زالىم خىتاينى بىئارام قىلىش ۋە ئۇنىڭ ئەپت - بەشىرىسىنى، پەسكەش نامەرت يۈزىنى كۈنسېرى خەلقى ئالەمگە ئېچىپ رەسۋا قىلىشتەك شەرەپلىك بىر يولنىڭ يولۇچىلىرى بولغان بۇ ئاۋانگارتلىرىمىزنىڭ قەدەملىرى مۇستەھكەم، مۇشكىلاتلىرى ئاسان، يوللىرى راۋان بولغاي!\n\n---\n**مەنبە:** ئويغاقلار دۇنياسى سەھىپىسى"}
{"title": "«ئۇيغۇر بۇلاق» ۋە ئەدەبىيات ھايانكەشلىكى (3)", "author": "بۇرھان مۇھەممەد (Burhan Muhammed)", "date": "Unknown", "tags": ["ئەدەبىي تەنقىد", "ئۇيغۇر بۇلاق", "ئابدۇۋەلى ئايۇپ", "بۇددىزم", "ئىسلام", "دىن ۋە مىللەت", "تارىخىي بۇرمىلاش", "شالغۇت زېھنىيەت"], "content": "# «ئۇيغۇر بۇلاق» ۋە ئەدەبىيات ھايانكەشلىكى (3)\n\n**(ئەدەبىياتىمىزنى قاماللاپ كەلگەن ھايانكەشلىك ۋە زېھنىي سۇيىقەستچىلىكنىڭ كۈنىمىزدىكى تىپىك ئۆرنىكى بولغان «ئۇيغۇر بۇلاق» ناملىق ئەسەر ھەققىدە ئوبزور)**\n\n**ئاپتورى:** بۇرھان مۇھەممەد\n\n## 2. ئۇيغۇر راھىبلار ھېكايىسىدە رەڭۋازلىق ۋە «قۇيرۇق كۆرسىتىپ ئۆپكە سېتىش» ھىيلىسى مەسىلىسى\n\n### [دىن ۋە مەدەنىيەت زىددىيىتى توقۇلمىسى]\nئالېكساندرنىڭ ئىستېلاچىلىقىنى مەدەنىيەت ۋە سەنئەت ئېلىپ كېلىش باھانىسى بىلەن ئاقلىغان مەزكۇر يازار يەنە ئۇيغۇرلارنىڭ بۇددا دىنغا ئىشىنىش سەۋەبلىك تاش كىتاب بىلەن بىرلىكتە ئالېكساندرنىڭ سايىسىدە يېتىپ كەلگەن مەدەنىيەت ۋە كىتاب - ئەسەرلەرنىڭ ئۇنتۇلغانلىقىنى، ھەر نەرسىنىڭ كۆمۈلۈپ تۈگىگەنلىكىنى(1) ئىلگىرى سۈرىدۇ. يەنى مەزكۇر يازار ئوقۇرمەننىڭ كاللىسىغا كېلىدىغان «ئالېكساندر كۆتۈرۈپ ئەكەلگەن مەدەنىيەت قەيەرگە كەتتى؟» دېگەن سوئالغا، ئۇنىڭ يوقىلىشىنىڭ سەۋەبىنىڭ «دىن»غا ئىشىنىش بولغانلىقىنى ئۇرغۇلايدۇ ۋە بۇنداق بىر مۇسىبەتنىڭ سەۋەبكارلىق رولىنى دىنغا، «بۇددا» دىنىغا يۈكلىمەكچى بولىدۇ.\n\nگەپ بۇددا دىنىغا يۆتكەلگەندىن كېيىن ئاپتور ناھايىتى ئۇستاتلىق بىلەن ھېكايە توقۇپ بۇددا دىنىنىڭ ئۇيغۇرلارغا ھىيلە بىلەن تارقالغانلىقىنى ئىلگىرى سۈرمەكچى بولىدۇ ۋە بۇنى «ھىندى سودىگەرنىڭ ھىيلىسى»(2) دېگەن تېمىسىدا ھېكايە قىلىشقا باشلايدۇ. ئاپتورنىڭ زېھنىيىتىچە مەزكۇر ئالېكساندرنىڭ سايىسىدە ئېرىشكەن مەدەنىيەتنىڭ كۆمۈلۈشىگە سەۋەب بولغان «دىن»نىڭ تارقىلىشى پۈتۈنلەي ھىندى سودىگەرلىرىنىڭ ئۇيغۇرلار دىيارىغا كەلگىنىدىن كېيىن تىجارەتتە ئۇيغۇرلارغا بەس كېلەلمەسلىكى، تىجارەتلىرىنى ئاقتۇرالماسلىقى قوزغاتقۇچ رول كۆرسەتكەن بولۇپ، ئۇلار ئۇيغۇرلار ئىلىكىدىكى بازارلارنى قولغا ئېلىش ئۈچۈن ئاۋۋال دىننى ئومۇميۈزلۈك تارقىتىشنىڭ يولىنى ئىزدەيدۇ ۋە سەپەردە يانلىرىغا ئۆزلىرى بىر تەرەپتىن سودا قىلسا، بىر تەرەپتىن نوم ئوقۇپ ھەمراھ بولىدىغان راھىبلارنى ئىشقا سالماقچى بولىدۇ. شۇنىڭ بىلەن بۇ سودىگەرلەر بۇتخانىلارنى، رەستىلەرنى تەييارلاپ كىشىلەرنى ئۆزىگە جەلپ قىلىشقا، ئاندىن سېھىر ۋە ھىيلە نەيرەڭلىك ئىشلارنى تەرەپ - تەرەپلەرگە قانات يايدۇرۇش، سېرك ئويناش قاتارلىق پائالىيەتلەرنى ئورۇنلاشتۇرۇش قاتارلىق ۋاسىتىلەر ئارقىلىق تىجارەتنى ئاقسىتىپ، كىشىلەرنى دىن بىلەن بەند قىلىپ بازارلارنى ئۆز قوللىرىغا ئېلىشقا كىرىشىدۇ. يەنى مەزكۇر زېھنىيەتچە بولغاندا، بىر مىللەتنىڭ «دىن»غا كىرىشى ئەنە شۇنداق ھىيلىنىڭ قۇربانى بولۇش، ئالدىنىش، قويمىچىغا قويۇلۇپ كېتىش بىلەن يۈز بېرىدىغان ھادىسە بولۇپ، ئاپتور بۇنى ناھايىتى پەردازلىق بايانلار بىلەن ئىپادىلەشكە زورۇقىدۇ. دېمەك، مەزكۇر ئاپتورچە بولغاندا، بۇ مىللەت قولىدا ئارىستوتېلنىڭ كىتابلىرى، ئالېكساندرنىڭ ئەۋەتكەن ھۈنەرۋەن، سەنئەتكار، پەلسەپە تەرجىمانلىرى تۇرۇپ، يەنە كېلىپ تىجارەتكە ئۇستا كەلگەن تۇرۇپ «دىن»غا كەلگەندە ھىندىستانلىقلارغا قويۇلۇپ كەتكەن. ئۇلارنىڭ ئىستراتېگىيەلىك سودا پىلانلىرىنىڭ قۇربانى بولۇپ بۇددىستلىشىشقا باشلىغان. ئەلۋەتتە ئاپتور بۇ نۇقتىلارنىڭ دەمال ئوقۇغاندا غەرەز چېنىپ قالماسلىقى، مۇددىئا قىلىنىۋاتقان مەزمۇنلار ئارقا - ئارقا بولۇپ بايان قىلىنسا، تېزلا دىققەتكە چۈشمەسلىكى ئۈچۈن ئالېكساندرنىڭ مەسىلىسىدىن كېيىنكى سودىگەرنىڭ ھىيلىسىگە ئالدىنىش سەپسەتىلىرىنىڭ ئارلىقلىرىغا «بەش ئوغۇل»نىڭ ھېكايىسى، «پايتەختىم»، «ئايرىلغاننى ئېيىق يەر» قاتارلىق چاچما تېمىلارنى قويۇشنىمۇ خېلى ئۇستىلىق بىلەن پەملىۋالغان.\n\nخوش، ئەسەردە مىللەتنىڭ دىندارلىشىشىنىڭ، يەنى ئاپتور پىروجىسىدىكى بۇددىستلىشىشنىڭ سېنارىيەسى ئەنە شۇنداق داۋام قىلغان بولۇپ، ئاپتورنىڭ بايانلىرىغا قارىغان ۋاقىتتا، سودىدەك دىتقا، پاراسەتكە ئەڭ ئېھتىياجلىق بىر ساھەدە، ھېساب - كىتاب قاتارلىق بىر قاتار ئالاھىدىلىكلەر بولۇشى زۆرۈر بولىدىغان ھەمدە چېۋەرلىك ۋە ھوشيارلىق تەلەپ قىلىدىغان بىر ساھەدە جاھاندارچىلىققا پىشقان ھىندى سودىگەرلىرىنى بېسىپ چۈشىدىغان پاراسەتلىك بىر مىللەت بۇددىزمغا كىرىشتە كاللىسىنى ئىشلىتىپ ئولتۇرمىغان، بەلكى ھېچنىمىنى دىتلىماستىن، ناھايىتى بىر سېھىر، تاماشا خاراكتېرلىك ئويۇن كۆرسىتىش ۋە ھىيلىلىك ئىشلارغا ئوردىدىكى پادىشاھىدىن تارتىپ خەلقىغىچە ئالدىنىپ بۇددىستلىشىپ كەتكەن. يەنى، بۇددا دىنىغا ئەل بولغان بۇ مىللەت ئىش - ئوقىتىدەك كۈندىلىك تۇرمۇشىغا، دۆلىتىنىڭ ئىقتىسادىي ئىگىلىكىگە ئىگە چىقىش ۋە ئىقتىسادىي كۈچتىكى كونتروللۇقنى ياتقا تارتقۇزۇپ قويماسلىقتا ئويغاق تۇرىدىغان بىر مىللەت بولۇشىغا قارىماي، كۈندىلىكلا ئەمەس، بەلكى ھايات ماماتلىقىدىن تارتىپ كۈندىلىك ياشام تەرزى، دۇنيا قارىشى ۋە ئەخلاق مىزانى، كۈلتۈر دۇنياسىغىچە يېڭىلىنىدىغان ئاشۇنداق ئالەمشۇمۇل بىر ئىشقا قارىتا ھېچقانداق ھېساب - كىتاب قىلىپ ئولتۇرۇشمىغان، ئىشنىڭ ئالدى - كەينىنى ئويلىمىغان، دىتلاشنى بىلمىگەن، ساق تۇرمىغان، ئەكسىچە ناھايىتى ئوڭايلا ھىندى سودىگەرلەرنىڭ قارا باستۇرۇشىغا ئەگىشىپ بۇددىستلىشىشقا باشلىغان. يەنى، دىن يەڭگۈشلەشتەك مۇشۇنداق چوڭ ئىشتا ئاتالمىش ئالېكساندردىن مىراس ئالغان ھېكمەت، مەدەنىيەتنىڭ ئۇۋۇقىنىمۇ ئىشلىتىپ قويماستىن، مىللەت پۈتۈنسۈرۈك ھالدا بۇددىزىمغا مايىل بولۇپ كەتكەن. مانا بۇ مەزكۇر ئاپتورنىڭ تەسەۋۋۇرىدىكى بىر مىللەتنىڭ دىن ئالماشتۇرۇش ۋە دىنغا ئىشىنىش جەريانى.\n\nئۇنىڭدىنمۇ بىمەنە يېرى ئالېكساندرنىڭ ھۇجۇم قوزغاپ كېلىشى ئىجابىيلىق بىلەن تەسۋىرلەنسە، بۇددىستلىقنىڭ ئۇيغۇرلاردا شەكىللىنىشىدىن تارتىپ تەرەققىياتىغىچە بولغان جەريانلار ئاساسەن نەسباسقۇر شەكلىدە، تۈگەل توقۇنۇش شەكلىدە، ھەتتا شۇنچە ئىمارەت ۋە بۇددا مەدەنىيىتىگە دائىر ئەينى دەۋر تەرەققىياتىدىكى زور ئۆزگىرىشلەر تىلغا ئېلىنىپ تۇرۇپمۇ ئاپتور نەزىرىدە مەزكۇر دىن چاچ چۈشۈر، چۈشۈرمەسلىك، چاچ چۈشۈرىدىغانلار چاچلىقلارنى يەكلەش دېگەندەك توقۇنۇشلارنى كەلتۈرۈپ چىقىرىدىغان، بۇدداغا ئىبادەت قىلىمەن دەپ ئىشلىمەيدىغان، يەرلەر قۇرۇپ قاغجىراپ كەتسىمۇ ئەمگەك قىلىش خۇشياقمايدىغان، گويا كوممۇنىزم ئاسارىتىدىكى يېقىنقى زامانلارغىچە يېزا - قىشلاقلاردا دېھقانلار ئارىسىدا يۈز بېرىپ تۇرىدىغان ئىشلارغا ئوخشاش ھېلى يەر تالىشىپ، ھېلى سۇ تالىشىپ جېدەل ئوينايدىغان بولۇپ كېتىشكەن. شۇنىڭ بىلەن ئاپتور زېھنىيىتىدىكى مەزكۇر دىن ئالماشتۇرغاندىن كېيىن ھەممە ئىشنى تاشلاپ دىنغىلا چىڭ ئېسىلىدىغان دىندار ئۇيغۇرلار ئېلىدە ئاخىرى قۇرغاقچىلىق بولۇپ كىشىلەر شەھەر - شەھەرلەرنى تاشلاپ چىقىپ كېتىدىغان ئەھۋاللار يۈز بېرىشكە باشلىغان. بۇ قەدەر ئويدۇرمىلارنىڭ توقولۇشى گويا «ئالېكساندرنىڭ ئەۋەتىپ بەرگەن ئىلىم ۋە سەنئەتنىڭ» قۇملارغا كۆمۈلۈپ كېتىشىگە سەۋەبتەك، شۇ ھەقتە ئوقۇغۇچىنىڭ زېھنىگە كېلىدىغان سوئاللارنىڭ جاۋابىدەك ئورۇنلاشتۇرۇلغان بولۇپ، نەتىجىدە دىن ئۇيغۇرلارنى ئالغا باستۇرمىغان.\n\nئەسەردە تەسۋىرلەنگەنلەر ئىچىدە يەنە مەزكۇر قۇرغاقچىلىق چاغلاردا بۇددىست ئۇيغۇرلارنىڭ دۇئا تەلەپ قىلىشلىرىغا دائىر بىمەنە پائالىيەتلەر، «راھىب كالان» ئوبرازىنى ئىنتايىن ئەقىلسىز، تەدبىرسىز قىلىپ تەسۋىرلەشلەر(3) دەرۋەقە، ئاپتور تەرىپىدىن شۇ دەۋرنىڭ ئۇيغۇرلىرى دىن سەۋەبلىك ئىككى قاش بولىدىغان، ئەقىلسىز ۋە تەدبىرسىز دەرۋىشلەرنىڭ كەينىدە يۈرىدىغان بولۇپ قالغانلىقى مۇئەييەنلەشتۈرۈلگەن. غەلىتە يېرى ئۇيغۇرلارنىڭ ئۇ دەۋر تارىخىدىكى پادىشاھ ۋە ئەل ئورتاق بىر دىننىڭ مەنسۇپلىرى بولغان بولۇشىغا قارىماي، گويا پادىشاھقا دىنى يوقتەك، بىر تۈرلۈك لىبېرال ئوبراز بېرىلسە، «راھىب كالان» يەنى شۇ دەۋرنىڭ دىنىي ئۆلىماسىغا خۇراپىي ۋە مۇتەئەسسىپلىككە ئوخشاش سەلبىي ئوبراز بېرىلگەن. ئەكسىچە، قۇم ئاپەتلىرىگە دۇچ كەلگەن زامانلاردا «ئەگەر خۇدا دىنغا، دىندارغا ياردەم قىلسا، نېمىشقا بىز ئىبادەت قىلىدىغان بۇتخانا كۆمۈلۈپ قالىدۇ؟...قۇم بوراندىن قۇتقۇزىدىغان نەرسە بۇت (خۇدا) ئەمەس، بىزنىڭ ئەقلىمىز، بىزنىڭ چارىمىز. قۇرۇق دۇئا ۋە ئىبادەت بىزگە ھېچ ئىش قىلىپ بېرەلمەيدۇ»(4)، دېگەندەك سوئاللارنى قويۇپ شۇ دەۋر ئۇيغۇرلىرىنىڭ دۇئا، ئىبادەتلىرىنى، دىندارلىقىنى قامچىلايدىغان تۆت بەگنى، يەنى تۆت كىشىلىك گورۇھنىڭ مىللەتنىڭ دىنى ۋە ئىبادىتىگە ئىسيان قىلىشىنى ئۇيغۇرلاردىن چىققان «چېچەن»لەر(1) كاتېگورىيەسىگە تىزىپ ئۈلگۈرىدۇ.\n\n### [دىننى سەلبىيلەشتۈرۈش ۋە سېكولار زېھنىيەت]\nكۆرۈۋېلىشقا بولىدۇكى، ئاپتور مەزكۇر سېنارىيەسىدىمۇ دىندارلىقنى ئەل - يۇرتنىڭ قالايمىقانلىشىشى، دوگمىلىشىشى دەپ ئالدىن تون پىچىپ بولغان تەرزدە سېنارىيە ياساپ مىڭ يىلغا يېقىن مىللەتنىڭ مەدەنىيەت تارىخىدا، دۆلەتچىلىك تارىخىدا ئۆز دەۋرىدە ئۆزىگە خاس رول ئويناپ كەلگەن بىر دىننى، نوقۇل بۈگۈنكىلەرنىڭ زېھنىدىكى تىرناق ئىچىدىكى بۇددىزم بويىچە، نوقۇل راھىبلار گۇرۇپپىسىنى، «تەركىدۇنيا»چىلىقنى كۆز ئالدىغا كەلتۈرىدىغان ئىپتىدائىي تونۇش بويىچە تەسۋىرلەپ چۆكۈرۈپلا ماڭغان. ئارقىدىن بىر مىللەتنىڭ بۇددىزملىشىشىنى پۈتۈنلەي راھىبلىشىش ياكى بۇتخانا ھەيكەلدىن باشقا بىلەن ئىشى يوق، كەچكىچە نوم ئوقۇش بىلەن يۈرىدىغان بىر توپلۇم، ئىكەنلىكىنى ساختا ھېكايىلەر بىلەن ئىسپاتلاشقا ئۇرۇنغان. شۇنىڭ بىلەن بىر ۋاقىتتا يەنە ئوقۇرمەنگە «پەتىۋا» «سەجدە»، «خۇدا»، «زىكىر»، «دۇئا»، «ئىجابەت»، «ئىبادەت» قاتارلىق تىپىك ئىسلامىي ئاتالمىلارنى راھىبلار ھەققىدىكى دىيالوگ ۋە تەسۋىرلەرگە ئارىلاشتۇرۇش ئارقىلىق بىر چالمىدا بىر كۆز بىلەن ئىككى پاختەكنى سوقۇپ باقماقچى بولغان. يەنە بىر تەرەپتىن «تۆت چېچەن» ئوبرازىنى يارىتىش ئارقىلىق ئۇلارنىڭ تىلى بىلەن دىندارلىقنى مىللەتنى دوگما قىلغان دەيدىغان چۈشەنچىنى بېرىدىغان، ھەمدە دىننىڭ ئەقىل بىلەن ئىشى يوقلىقىنى، دىنغا چىڭ يېىپىشىش دېگەنلىكنىڭ گويا ئىبادەتگاھدا دۇئا - ئىبادەت قىلىپلا ئۆتكۈزۇش دېگەنلىككە باراۋەرلىكىنى، شۇڭا دىننىڭ مىللەتنى دۇنيالىقنى ئاۋاتلاشتۇرۇشتىن ئۇخلىتىپ غەپلەتتە قويىدىغان نەرسە، ئىكەنلىكىنى ئوقۇرمەنگە سىگنال بېرىدىغان سىياقتا دىيالوگ ئويدۇرۇشقا تىرىشقان. گويا دىندارلار ئەقىل بىلەن ئىشى بولمىغاچ، ئۇلارنى قامچىلاش چېچەنلىك بولۇپ، مىللەت دۇچ كەلگەن «بوران»دىن قۇتقازغۇچىنىڭ دىندار نەزىرىدىكى خۇدا بولماستىن، بەلكى «ئەقلى» ئىكەنلىكىنى سابلىمىنال ئۇچۇر يولى بىلەن زېھىنلەرگە نامايىش قىلىشقا ئۇرۇنغان.\n\nدېمەككى، ئاپتور دىن دەۋاتقان ۋە تەسۋىرلەۋاتقان كۆرۈنۈشلەر ئومۇمەن بۈگۈننىڭ سېكولار دىن چۈشەنچىسى، شۇنداقلا بۈگۈننىڭ دىن ئەھلىگە ۋە ئۇلارنىڭ دۇنياسىغا ئورىيانتالىستچە كۆز ئەينەك بىلەن قاراۋاتقانلىقىنى ناھايىتى ئۇستاتلىق بىلەن ئىپادىلەشكە زورۇققان. بۇ نۇقتىنى يەنە ئەسەردىكى «تاغچى ۋە شەھەرچى راھىبلار»(6) دەپ ئاتالغان تېمىدا كەلگەن مەزمۇنلار يۇقىرىقى مۇئەييەنلەشتۈرۈشىمىزنى يەنىمۇ تەكىتلەيدۇ. مەزكۇر تېمىدا بۇددىستلارنىڭ ئىككى قاشقا بۆلۈنۈشى ھەققىدىكى، ھەمدە ئۇلارنىڭ ئىدىيەلىرىگە دائىر بايانلارنىڭ ھەممىسى بۇددا دىنىغا ئالاقىسىز بولۇپ، ئاپتور بۇ تېمىدىمۇ پەقەت ئۆزىنىڭ يۈزەكى چۈشىنىدىغان بۇددا دىنىنى بۈگۈنكى ئۇيغۇرلار ئىشىنىۋاتقان دىننىڭ ئورنىغا ئالماشتۇرۇپ تەسۋىرلەشكە زورۇقىدۇ. مەسىلەن بۇنىڭغا، ئۇيغۇرلارنىڭ ھىندىچە نوملارنى يادلاشقا كۆنۈشى، ئاغرىپ قالسا نومنى سۈپلەپ سۇ ئىچىشى، نومدىن تۇمار پۈتۈشى، ئۆيلىرىگە نوملارنى زىننەت قىلىپ تىزىشى، تاملارغا نەقىش قىلىپ ئۇيۇشى قاتارلىق تەسۋىرلەشلەرگە، قۇرغاقچىلىق دەۋرىدە تەدبىرسىزلىك بىلەن تەسۋىرلەنگەن «راھىب كالان»نىڭ «بالىلار دۇئا قىلسا» ئىجابەت بولىدىغانلىقى ھەققىدىكى سۆزىنى «پەتىۋا چىقىرىش» دەپ ئىپادىلىشى قاتارلىقلارنى كۆرسىتىش مۇمكىن.\n\nبۇ يەردە شۇنى ئەسكەرتىش ھاجەتكى، بۇددا دىنى ئۆز تەبىئىتىدىن مەلۇم بولغىنىدەك «پەتىۋا» مېخانىزمىسىغا ئىگە شەرىئەت دىنى ئەمەس، شۇنداقلا بۇددا دىنى تىل ئۇسلۇبىدىمۇ «چوڭلارنىڭ گۇناھى كۆپ، بالىلار دۇئا قىلسا ئىجابەت بولىدۇ»(7)، دەيدىغان تەرزدىكى تەلىمات مەۋجۇت ئەمەس. بۈيۈكلەرگە قارىغاندا بالىلارنىڭ دۇئاسىنىڭ ئىجابەت بولىدىغانلىقى ۋە ھەتتا «ئىجابەت قىلىش» دېگەن ئۇقۇمغا قەدەر ھەممىسى پۈتۈنلەي ئىسلام دىنىغا ئائىت ئۇقۇم بولۇپ، پەتىۋا چىقىرىش شەرىئەت ئۆلىماسىنىڭ ئىشى ئىكەنلىكى، مۇسۇلمانلاردا «كېسەل تارتقاندا قۇرئان ئوقۇپ سۇغا سۈپلەپ ئىچىش» كۈلتۈرىنىڭ بارلىقى، ئايەتلەردىن تۇمار پۈتۈش ھادىسىلىرىنىڭ بارلىقى، ئۆيلىرىگە ئايەت ۋە دۇئالارنى زىننەت قىلىپ ئېسىش، ئىمارەتلەرنى ئايەتلەر بىلەن نەقىشلەشتەك ئۆرپ - ئادەتلىرىنىڭ بارلىقى قاتارلىقلار ئومۇمەن ئىسلام كۈلتۈرىدە تېپىلىدىغان ۋە ئۇيغۇرلارنىڭ بۈگۈنكى ئىجتىمائىي تۇرمۇشىدا ئەكس ئېتىدىغان ھادىسىلەردۇر.\n\nئۇندىن باشقا ئەسەردىكى شەھەرچى راھىبلار بىلەن تاغچى راھىبلارنىڭ ئىدېئولوگىيەلىرى قىلىپ تەسۋىرلەنگەن ئىشلارمۇ كۈنىمىزدە ئوخشىشى تېپىلىدىغان ئىشلار بولۇپ، ئاپتورنىڭ تەسۋىرىدە تاڭ قوشۇنى دىنغا چىڭ ئېسىلىپ تەرەققىي قىلماي قالغان ئۇيغۇرلارنىڭ ھالىنى بىلىپ قوشۇن تارتىپ كەلگەن، ھەمدە بۇتقا تايىنىپ ئۇيغۇرلارنى باستۇرغان ۋە دىنداشلىقىنى پەش قىلىپ قارشى چىقماي قۇل بولۇشقا دەۋەت قىلغان. ھېكايىنىڭ توقۇلما بولۇشى بىر مەسىلە، دېسەكمۇ، تارىختا خىتايلارنىڭ «بىز دېگەن دىنداش، بىزگە قارشى چىقماي تەسلىم بولۇڭلار» (8)، دەپ جار سالغان ئىشى، يەنى بۇددىستلارنىڭ دىنىي ئۇرۇش ئېلىپ بارغانلىقى بىلىنمىگەن بىر ھادىسە. يەنە كېلىپ ئەسەردە دېيىلگەندەك تاڭ قوشۇنى تالاسقا جەڭگە كېتىۋېتىپ(9) بۇنداق دىنىي شوئار بىلەن قوشۇن تارتقانلىقىمۇ مەلۇم ئەمەس. بۇنداق بىر تەسۋىر ۋە ئىپادىلەر كىشىگە ئوخشاش دىندىكىلەرنىڭ سىياسىي توقۇنۇشلىرىغا «دىنىي ئۇرۇش» دەپ تون پىچىدىغان ئورىيانتالىست زېھنىيىتىنى ئەسكە سالىدۇ. تاڭ قوشۇنىنىڭ مىللەتنى تەسلىم قىلىش ئۈچۈن «بىزگە قۇل بولغانلار، بۇتقا قۇل بولغان بولىدۇ»، دېگەن شوئارىمۇ كۈلكىلىك بولغان. ئاپتورنىڭ مەزكۇر شوئارنى ئويدۇرۇپ چىقىشىدا مۇسۇلمانلار ئارىسىدا مەشھۇر بولغان «مۇسۇلمانلاردىن چىققان رەھبەرگە ئىتائەت قىلىش، ئاللاھ ۋە رەسۇلىنىڭ ئەمرىگە ئىتائەت قىلىش جۈملىسىدىندۇر» دېگەن ئىدىيەسىنى خام ماتېرىيال قىلغانلىقى كۆرۈنۈپ تۇرىدۇ.\n\nئاپتورنىڭ مەزكۇر ھېكايىسىدە تاغچى ۋە شەھەرچى راھىبلار تاڭ قوشۇنىغا قارشى تۇرۇش مەسىلىسىدە يەنە ئىككى ياققا بۆلۈنۈپ قالىدۇ. بۇ چاغدا ئىككى تەرەپتىن تاغچى راھىبلار ئۇرۇش قىلىش تەرەپدارى، شەھەرچى راھىبلار بولسا، قۇل بولۇش تەرەپدارى بولىدۇ. مانا بۇ نۇقتىدىمۇ ئاپتور ھەر ئىككى تەرەپ دىندار ئۇيغۇرلارنىڭ چۈشەنچىلىرىنى بۈگۈننىڭ زېھنىيىتى بىلەن ئويدۇرۇپ چىقارغان بولۇپ، قۇل بولۇش تەرەپدارلىقىدىكىلەر تاڭ قوشۇنىغا، يەنى خىتاي دىندىشىغا قۇل بولۇشقا قارشى چىقىشنى «ئۇ دۇنيادا توڭگۇز بولۇپ تىرىلىدىغانلىق» بىلەن قورقۇتۇپ قۇللۇققا دەۋەت قىلىدۇ. بۇ ئورۇندىمۇ ئاپتور شەھەرچى راھىبلارنىڭ مەزكۇر «قارشى چىقماسلىق» تەشەببۇسىنى «راھىب كالانلارنىڭ پەتىۋاسى»(10) دەپ سۈپەتلەيدۇ ۋە بۇ پەتىۋاغا پادىشاھ ۋە تىجارەتچىلەرمۇ ئەمەل قىلىپ قارشى چىقىۋاتقان خەلقنى توسۇۋالغانلىقىنى ئېيتىدۇ.\n\nھالبۇكى، تالاس ئۇرۇشى مەزگىلدىكى بۇددىست ئۇيغۇرلارنىڭ دۆلىتى بولغانلىقى، تاجاۋۇزغا كەلگەندە قارشى مۇداپىئەگە ئۆتىدىغان قوشۇنغا ئىگە ئىكەنلىكى مەلۇم. بۇددىست ئۇيغۇرلارنىڭ دۆلىتى دۆلەت ئەركانلىرى كېڭىشى ئاساسىدا پادىشاھنىڭ قارارى بىلەن ماڭىدىغان دۆلەتلىكىدە شەك يوق. ئەمما مەزكۇر ئاپتور پادىشاھنى راھىب كالاننىڭ قاش - قاپىقىغا قارايدىغان، يەنى دىنىي ئۆلىمانىڭ ئاغزىغا قارايدىغان قىلىپ كۆرسىتىشكە ئۇرۇنغان ۋە راھىبنىڭ سۆزلىرىنى ئىسلام شەرىئىتى تىلىدىكى «پەتىۋا» دەپ تامغا ئۇرغان. ئاپتورنىڭ بايانىدىكى راھىب كالاننىڭ تاڭ قوشۇنىغا قارشى چىقماسلىققا دىن بىلەن ۋەز ئېيتىپ قىلغان سۆزىدىكى تاڭ قوشۇنىغا «بۇ دۇنيادا دېدەك ۋە قۇل بولغانلارنىڭ تۇغقانلىرىمۇ ئۇ دۇنيادا شاپائەتكە ئېرىشىپ ئادەم بولىدۇ تىرىلىدۇ، تاڭ قوشۇنىغا قارشى چىققانلار گۆرىدىن توڭگۇز بولۇپ قايتا تىرىلىدۇ»(11)، قاتارلىق تەئەددىيلىرىگە قارايدىغان بولساقمۇ، ئاپتور زېھنىيىتىدە بۇددىزم بىلەن بويىماقچى بولغان مەزكۇر ئىبارىلەرنىڭ ئەسلىدە بۈگۈنكى ئۇيغۇرلارنىڭ نەزىرىدىكى دىننى كۆزدە تۇتۇۋاتقانلىقىدەك ئۇستاتلىقىنى ئاشكارىلاپ قويغانلىقىنى كۆرۈۋالغىلى بولىدۇ. چۈنكى، ئاپتور چۆكۈرۈپ تۇرۇپ بايان قىلىپ كېلىۋاتقان ئۇيغۇر راھىبلار ياكى بۇددىستلار دۇنياسى، ئۇلارنىڭ دۇنيا قارىشىدىكى پاسسىپلىقلار ھەمدە ئۇلارنىڭ ئىدىيەلىرى ۋە پىرقىلەرگە ئايرىلىشىدىن تارتىپ ھەممىسى پۈتۈنلەي ئاپتورنىڭ ئويدۇرمىسى بولۇپ، ئەمەلىيەتتە بۇددىزم بىلەن ھېچقانداق باغلىنىشى يوقلىقى مەلۇم. مەزكۇر راھىب كالاننىڭ تەئەددىسىدىكى «ئۇ دۇنيادا شاپائەتكە ئېرىشىپ قايتا تىرىلىش» چۈشەنچىسىمۇ بۇددىزمغا ئائىت پىكىر ئەمەس. بۇددىزمنىڭ دىنىي ئەقىدىسىنى بىلگەن كىشى بۇددا ئەقىدىلىرىدە «ئۇ دۇنيا»، يەنى ئاخىرەت ئۇقۇمىنىڭ يوقلۇقىنى، ئۇ دۇنيادا قايتا تىرىلىشنىڭ، شاپائەتكە ئېرىشىش ياكى ئېرىشمەسلىكتەك مەھرۇملۇق ياكى رەھمەتنىڭ بۇددا ئەقىدىلىرىگە ئائىت ئەقىدە ئەمەسلىكىنى، بەلكى ئىسلامغا ياكى ساماۋى دىنلارغا ئائىت ئەقىدە ئىكەنلىكىنى بىلەلەيدۇ. ئاپتورنىڭ بۇددىزمغا نىسبەت قىلىۋاتقانلىرى ئاخىرەتتە قايتا تىرىلىش ۋە شاپائەت ئەقىدىلىرى بىلەن ئالاقىسى بولمىغان پەرقلىق دۇنيا قاراش بولۇپ، بۇددىزمدىكى ئەسلى دىنىي ئەقىدە ئۇ دۇنيادا قايتا تىرىلىش ئەمەس، بەلكى تەكرار تۇغۇلۇش (Reincarnation)، روھلارنىڭ باشقا تەن ۋە بەدەنلەرگە كۆچۈش ئەقىدىسىدۇر. بۇ ئەقىدە قەدىم ھىندى دىنلىرى ۋە بىراخمانىزم دىنلىرىدىن داۋاملىشىپ كەلگەن بىر تۈرلۈك ئېتىقاد جۈملىسىدىن. بۇددىزمدىكى گۇناھكار ۋە پاك ھايات ياشىغان ئىككى تۈردىكىلەرنىڭ روھىنىڭ باشقا جىسىم ۋە بەدەنلەرگە كۆچۈشتە پەرقلەر بولىدىغانلىقى، گۇناھكار ئۆلگەنلەرنىڭ يەنە بىر تۇغۇلۇشتا ئىنسان جىسمىغا ئەمەس، ھايۋانات ۋە باشقا جاندارلارنىڭ جىسمىغا كۆچۈپ تەكرار تۇغۇلىدىغانلىقى ۋە تاكى پاكلانغانغا قەدەر بۇ قىسمەتتىن قاچالمايدىغانلىقىدەك چۈشەنچىلەرنى مەزكۇر ئاپتور ئىسلام ئەقىدىسىدىكى ۋە ساماۋى دىنلاردىكى ئۆلگەندىن كىيىن «قايتا تىرىلىش» ئەقىدىسى بىلەن ئارىلاشتۇرۇۋەتكەن، ھەمدە ساماۋى دىن ئەقىدىلىرى بىلەن يەر يۈزىگە مەنسۇپ دىنلار ئوتتۇرىسىدىكى پەرقلەرنى خامانلاش ئارقىلىق ۋەزىيەتنى ئۆز زېھنىيىتىگە ۋە غەرىزىگە بويسۇندۇرۇپ تەسۋىرلەپ چىقماقچى بولغان. بىراق كۆرۈپ ئۆتكىنىمىزدەك، بۇ خىل رەڭۋازلىق ئاپتورنىڭ دىن ھەققىدىكى ساختا چۈشەنچىلىرىنىڭ سايىسىدە چانغان ۋە ئاپتورنىڭ بۇددا دىنى راھىبلىرى ۋە راھىب كالانلىرىنىڭ تاجاۋۇزغا قارشى تۇرماسلىق تەشەببۇسىدىكى دىندارلار ۋە سامغالار مۇناسىۋىتىنى ئىسلام كۈلتۈرىدىكى موللا ياكى ئىمام ۋە جامائەت ئوبرازلىرى بىلەن شەكلىي ئورۇن ئالماشتۇرۇش ئارقىلىق تەسەۋۋۇرىدىكى دىندارلىقنىڭ ۋاقتى كەلسە پەتىۋا پىچىپ تاجاۋۇزغا قارشى چىقمايدىغان نەرسە ئىكەنلىكىنى ئوقۇرمەننىڭ زېھنىگە ئۇرۇق قىلىپ تىكمەكچى بولغان.\n\nئاپتورنىڭ زېھنىدىكى بۇددىزم ھېچقاچان ھەقىقىي بۇددىزمنىڭ دۇنيا قارىشى بىلەن خۇسۇسىيەتلەنمىگەن بولۇپ، يۇقىرىقى راھىب كالان ئوبرازىنىڭ تىلىدا كەلگەن بايانلاردا ئىپادىلەنگەندەك، بۇ خىل يۆنىلىش يەنە مەزكۇر تاجاۋۇز قىلماسلىق تەشەببۇسىغا قارشى چىققان ئىككىنچى دىندار گۇرۇپپىدا، يەنى «تاغچى راھىبلار» گۇرۇپپىسىدىمۇ ئەكس ئېتىدۇ. تاغچى راھىبلار شەھەرچى راھىبلارنىڭ يۇقىرىدا ئاپتور «پەتىۋا» دەپ ئاتىغان مەۋقەسىنى ئاڭلىغاندىن كېيىنكى رەت جاۋابىدا مۇنداق بايانلار سۆزلىنىدۇ: «بىزنىڭ بۇتقا ئىشەنگىنىمىز، تاڭ ئەسكەرلىرىگە ئىشەنگىنىمىز ئەمەس، تاڭ قوشۇنى بۇتنىڭ ئەمەس، تاڭنىڭ ئەسكەرلىرى. بىز بۇتقا ئىشىنىمىز، ئەمما تاڭ ئەسكەرلىرىگە قۇل بولساق بولمايدۇ، دىنىمىزدا قۇللۇق پەقەتلا بۇتقا بولىدۇ، ئىنسانغا ئەمەس، ھېچ بىر بۇتپەرەس ئۇيغۇر ئادەمگە قۇل بولسا بولمايدۇ».(12)\n\nئاپتورنىڭ زېھنىيىتىدىكى مەزكۇر توقۇلما ئوبرازلارمۇ يۇقىرىقى شەھەرچى راھىبلادەك بۇددىزم تىلىدا جاۋاب قايتۇرغان بولماستىن، بەلكى ئالدىنقى گۇرۇپپىنىڭ دۇنيا قارىشى بويىچە جاۋاب قايتۇرىدۇ. يەنى مەزكۇر بۇددىست ئۇيغۇرلار ئاپتور نەزىرىدە بۇتلارغا ئەمەس، بۇتقا ئىشىنىدۇ. ئۇلارنىڭ تەڭرىسى ئاپتور تىلىدا بەزىدە بۇت، بەزىدە خۇدا دەپ ئىپادىلەنگەن بولۇپ، ئەمەلىيەتتە بۇددىزمنىڭ بىر خۇدالىقنى ئەمەس، كۆپ تەڭرىچىلىكنى مەركەز قىلىدىغان پاگانىزم دۇنيا قارىشىنىڭ ۋارىيانتلىرى ئىكەنلىكى شۈبھىسىز. دېمەك، بۇددىستلىق ئەقىدىسىدە پەقەتلا بىر بۇتقا ياكى تەڭرىگە ئىشىنىش مەۋجۇت ئەمەس. بۇددىستلىق دۇنياسىدا بۇت يوق، بەلكى بۇتلار بار. شۇنداقلا ھەر تۈرلۈك ئىشلارغا مۇئەككەل تەڭرىلەر، بۇدساتۋالار بار. يەر يۈزىدىكى بۇتلار بۇددىزم نەزەرىدە ئاشۇ تەڭرىلەر ۋە بۇدساتۋالارنىڭ سىمۋوللۇق ئوبرازلىرى بولۇپ، بىر ئىدېئال بۇددىستنىڭ تىلىدىن «بىز پەقەت بۇتقا ئىشىنىمىز، دىنىمىزدا قۇللۇق پەقەتلا بۇتقا بولىدۇ، ئىنسانغا ئەمەس» دەيدىغان جۈملە چىقىشى مۇمكىن ئەمەس. چۈنكى، بىر بۇددىست بۇنداق بىر جۈملىنى قۇرغان چېغىدا ئۇ بۇددىزم ئەقىدىسىنى مەركەز قىلغان بىر دىندىن ئالغان ئىدىيە بويىچە سۆزلىگەن ھېسابلانمايدۇ. بۇددىزمدا «قۇللۇق پەقەتلا بۇتقا بولىدۇ» دەيدىغان تەلىماتمۇ يوق. چۈنكى، مەزكۇر دىننىڭ خاراكتېرىدە ئۇنداق تۇتۇم يوق. خۇدادىن باشقىغا قۇل بولماسلىق چۈشەنچىسى پەقەتلا ئىسلامدا گەۋدىلىنىدىغان بولۇپ، جۈملە شەكلىدىن تارتىپ بەئەينى ئىسلامىي مەۋقەنى ئىپادىلەيدىغان مەزكۇر ئىپادىلەش شەكلىنى بۈگۈنكى ئۇيغۇرلارنىڭ «دىنىمىزدا قۇللۇق ئاللاھقىلا بولىدۇ، ھەرقانداق مۇسۇلماننىڭ ئىنسانغا قۇل بولۇشى توغرا ئەمەس»، دېگەن تەۋھىد ئەقىدىسىنىڭ رەڭۋاز ئۇسلۇبتا ئۆرۈلگەن شەكلى، خالاس دەپ ئېيتىشقا بولىدۇ.\n\nئاپتورنىڭ بۇددىزم نامىدىكى ئېتىقادىي قاراشلارنى خۇراپىيلىق تۈسىدە زىكرى قىلىشى ئەسەرنىڭ مۇناسىۋەتلىك مەزمۇنلىرىدا قېتىملاپ سادىر بولغان بولۇپ، ئۆتۈكەنگە كەلگەن دىندار راھىبلارنىڭ تىل - يېزىق ۋە باشقا چۈشەنچىلەرگە دائىر ئىدىيەلىرىنى تەسۋىرلەۋاتقان ۋاقىتتا، ئاپتورنىڭ گويا ۋەتەندىكى شالغۇت زىيالىيلار (بۇنىڭ ئىچىدە ئاپتورمۇ بار) نىڭ دىندارلارنى مىللەتچى ئەمەسلىك بىلەن ئەيىبلەشتە كۆرسىتىدىغان سەۋەبلىرى بىلەن ئوخشىشىدىغان ئەيىبلەشلەرنى ئىلگىرى سۈرۈۋاتقانلىقىنى، گويا تېمىدا بۇددىست دىندارلار ھەققىدە سۆز قىلىۋاتقان، ئەمەلىيەتتە ئۇ دىننىڭ تەلىماتلىرىدا ئۇچرىمايدىغان مەزمۇنلار بىلەن دىندارلىقنى قامچىلاۋاتقانلىقىنى ئۇچرىتىمىز. مەسىلەن، ئاپتور ئۆتۈكەنگە كەلگەن دىندارلارنىڭ ئۆتۈكەندە كەلمەستە تىلغا ئېلىنمىغان يەنە بەزى ئادەتلىرىنى، ئېتىقادىي قاراشلىرىنى بايان قىلىپ شۇنداق ئېيتىدۇ: «ئەمما تارىملىق ئۇيغۇرلار ھىندىچە يېزىقتىكى نوملارنى ئوقۇشنى ۋە يادلاشنى ساۋاب بىلىدىكەن، خەت يېزىشنى ئۆگەنسە ئۆزى بىلگەننى يازىدىكەن. نومنىڭ يېزىقىدا ئىنساننىڭ گەپلىرى يېزىلسا بولمايدىكەن. بالىلار يازماقچى بولسا چوقۇم بۇددا نوملىرىنى كۆچۈرسە ساۋاب بولىدىكەن. ئەگەر بالىلار كىتاب ئوقۇسا، خەت يازسا ئۆزى خالىغاننى يازىدىغان، ئۆزى ئويلىغاننى سۆزلەيدىغان بولۇپ قالىدىكەن. ئۇلارچە ئادەمنىڭ ئاغزى بۇددا نومىنى سۆزلەشكە، قەلبى بۇددا نوملىرىنى يادلاشقا، كۆزى بۇددا نوملىرىنى كۆرۈشكە، قۇلاقلار بۇددا نوملىرىنى ئاڭلاشقا يارىتىلغان ئىكەن. ئەگەر ئوقۇغۇچىلار بۇنداق قىلمىسا قايتا تىرىلگەندە كۆزسىز، قۇلاقسىز، يۈرەكسىز، ئېغىزسىز قوپارمىش. چۈنكى بۇدساتۋا ھەممە ئەزالاردىن ئايرىم - ئايرىم ھېساب ئالارمىش»(13).\n\nمانا بۇ بايانلار ئارقىلىق ئاپتور بەئەينى ئۆز مىللىتىنىڭ دىنىغا ياتلىشىپ كەتكەن، دىنىي ئەنئەنىسىنى ئورىيانتالىست ۋە ماتېرىيالىستنىڭ كۆزىدە قاراپ تونۇغان، يەنى مىللەتنىڭ ھەقىقەتلىرىگە بىرلا كۆزدە قارايدىغان شالغۇت زىيالىيلارنىڭ دىندارلارغا تۇتقان پوزىتسىيەسىنى كىتابقا ئەينەن سۆرەپ ئېلىپ كىرگەن. يۇقىرىقى ئۈزۈندىدىكى نوم قۇرئانغا، ساۋاب ۋە جازامۇ ئىسلام نەزىرىدىكى ساۋاب، بۇدساتۋا دەۋالغىنى بولسا، ئۇيغۇرلار ئەقىدە قىلىۋاتقان ۋە ئاخىرەتتە بىرمۇبىر ھېساب ئالىدىغان جانابى ئاللاھتائالا كۆزدە تۇتۇلۇۋاتقانلىقى ئاپئاشكارا. چۈنكى، بۇنداق بىر يەكۈننى سۈزۈپ ئېلىشىمىز شۇ پاكىتقا ئاساسەنكى، بۇددىزمدا نومنى كۆچۈرۈپ يېزىش ئالاھىدە ساۋاب دەيدىغان تەلىم يوق، ئەمما ئىسلامدا قۇرئان كەرىم ئوقۇلغان چاغدا تەلەپپۇز قىلىپ كەلگەن ھەر بىر ھەرپكە ئاللاھ تەرىپىدىن ساۋاب بېرىلىدىغانلىقى، ھەتتا رامىزاندا ھەر بىر ھەرپكە ئون ساۋاب بېرىلىدىغانلىقى تىلغا ئېلىنغان. مۇھەممەد ئەلەيھىسسالام يەنە «ئەلىف لام مىمنى بىر ھەرپ ھېساپلىمايمەن، بەلكى، ئەلىفنى بىر ھەرپ، لامنى بىر ھەرپ، مىم نى بىر ھەرپ ھېسابلايمەن»(14) دېيىش ئارقىلىق ئاللاھنىڭ كالامى بولغان قۇرئاننى ئوقۇشتەك بىر ئىبادەتكە بېرىلىدىغان ساۋابنىڭ كاتتىلىقىنى خەۋەر بەرگەن. فىقھىيشۇناس ئالىملار بۇ ھەدىسكە ئاساسەن، قۇرئاننى كۆچۈرۈشنىڭمۇ ئوخشاشلا قۇرئاننىڭ خاتاسىز ئوقۇلۇشىغا خىزمەت قىلىشتەك بىر مۇستەھەپ ئەمەل ئىكەنلىكىنى(15)، يەنى، بۇنىڭمۇ ساۋابلىق ياخشى ئىش ئىكەنلىكىنى مۇئەييەنلەشتۈرگەن. ھېچقانداق قانۇن سىستېمىسى ۋە شەرىئەت مىزانى بولمىغان، پەقەتلا ئەخلاق ۋە روھىي پاكلىق تەشەببۇس قىلىدىغان بۇددا دىنىدا، قانداقمۇ بۇنداق نوم ئوقۇش، ساۋاب، يېزىش ساۋاب دەپ ئالاھىدە تەكىتلىنىدىغان تەلىمات بولسۇن! نومنى كۆچۈرۈش ساۋابلىق دېيىلسىمۇ بۇددا دىنىدا ياخشىلىق ۋە ساۋابلىق ئىشلار كاتېگورىيەسىگە كىرىدىغان بارلىق ئىشلار قاتارىدىكى بىر ئىش خالاس. ئەمما بۇنى ئالاھىدە تەكىتلەش راھىب كالانلار دەپ باقمىغان، لاما ياكى سامغالاردىن رىۋايەت قىلىنىپ باقمىغان بىر ئىش بولۇپ، بۇ ئىشلار، يەنى يادلاش، ئوقۇش، كۆچۈرۈش ۋە يېزىشلار ئىسلام نۇقتىئىنەزەرىدە ئۆزىگە خاس ئەھمىيەتكە ئىگە بولغان، شۇنداقلا ئىسلامىي مەدەنىيەت ئەنئەنىمىزدە ھېچقاچان مىللەتنىڭ تىل - يېزىقىغا، كۈلتۈرى ۋە ئەنئەنىسىگە زىت ئورۇنغا چۈشۈرمەستىن تەڭ ئېلىپ ماڭغان، مىللىي مائارىپىمىزنىڭ تەركىبى بولغان خۇسۇسلاردىندۇر. تارىخىمىزدا تاكى كوممۇنىزملىق ئاسارەت دەۋرىگە قەدەر قۇرئاننى ئوقۇش، يادلاش، يېزىشنى باشتىن كەچۈرمەي تەربىيە ئالغان، بۇ ئەمەللەرنى مىللەتنىڭ ئۆز تىلى ۋە ئەدەبىياتى ھەمدە كۈلتۈرى بىلەن بىر گەۋدە تۇتقان ھالدا ئېلىپ ماڭماي قويغان بىرەر ئۇيغۇر ئەدىب، پەيلاسوپ، شائىر، تارىخچى ياكى سەنئەت پېشۋالىرىنى ئۇچرىتىش مۇمكىن ئەمەسلىكى ئېنىق. دېمەك، ئاپتورنىڭ نوم ھەققىدىكى سۆزىدە كۆزدە تۇتۇۋاتقىنى قۇرئان ۋە ئىسلام ئەنئەنىسىدىكى ئەجىر ھېسابلىنىدىغان ۋە ساۋاب بولىدىغانلىقى مۇئەييەنلەشتۈرۈلگەن ئىشلار بولۇپ، ئاپتور نەزىرىدىكى مىللەتنىڭ تىل يېزىقىغا كۆڭۈل بۆلمەيدىغان مەزكۇر دىندار توپتىن ئۇيغۇرلارنىڭ دىيانەتكار توپى مەقسەت قىلىنغانلىقى مەلۇم. ئەمما ئاپتورنىڭ چۆكۈرۈپ تىلغا ئالغان مەزكۇر دىندار توپنىڭ ئۆز مۇقەددەس كىتابىغا ئەھمىيەت بېرىشىگە دائىر رادىكال تۇتۇملىرى ئەمەلىيەتتە ئويدۇرما ئىچىدىكى ئويدۇرما بولۇپ، ئەسەردىكى «كۆز، قۇلاقنىڭ پەقەتلا نوم ئوقۇش ئۈچۈن يارىتىلغانلىقى دەۋاسى بۇددا دىنى مۇخلىسلىرى ئۈچۈنمۇ، نوم دەپ كىنايە قىلىنىۋاتقان قۇرئان كەرىمنىڭ مۇئمىنلىرى ئۈچۈنمۇ تۆھمەتتىن باشقا نەرسە ئەمەس. چۈنكى مىللەتنىڭ تىل ۋە كۈلتۈرىنى تاشلاتقۇزۇشنى، ئوقۇش ۋە يادلاشنى ھىندىچە ياكى ئەرەبچىلا بولۇش دەيدىغان ئىدىيە ياكى بۇنداق بىر تەلىمات ھەر ئىككى دىنغا ئائىت ئەمەس بولۇپ، بۇ پەقەت ئاپتورنىڭ شالغۇت زېھنىيىتىدىن بىخلىنىپ چىققان شالغۇت تەسەۋۋۇر خالاس!\n\nئاپتور يەنە خۇددى نومنى تىلغا ئالغان بولۇپ قۇرئاننى مەقسەت قىلىۋاتقاندەك، ئەسەردە يەنە بۇدساتۋا ئۇقۇمى بىلەن ئاللاھنى مەقسەت قىلىپ تۇرۇپ دىندارلارنى قامچىلىغان. بۇنىڭمۇ دەلىلى شۇكى، ئاخىرەت ئەقىدىسى، قايتا تىرىلىش ئەقىدىسى، شۇنداقلا بۇدساتۋانىڭ ئەزالاردىن ئايرىم - ئايرىم ھېساب ئېلىشى قاتارلىقلار بۇددا دىنى ۋە مۇرتلىرىغا قىلىنغان تۆھمەتتىن ئىبارەت بولۇپ، دەرۋەقە، بۇددا دىنىدا بىز تەكىتلەۋاتقاندەك، قايتا تىرىلىش، ھېساب بېرىش ئەقىدىسى يوق. بۇ پەقەت ساماۋى دىنلارغا ئائىت ئەقىدە بولۇپ، ساماۋى بولمىغان دىنلاردا ئۇنداق ئېتىقاد مەۋجۇت ئەمەس. كۆز، قۇلاق، يۈرەكلەردىن، يەنى ئەزالاردىن ئايرىم - ئايرىم ھېساب ئېلىش ئىشىغا كەلسەك، يەنى ئاپتور «ھېساب ئالارمىش»(16)، دېگەن مەسخىرىلىك ئىپادىسىدىكى ئىشلار قۇرئان كەرىمدىكى ئايەتلەر بىلەن مۇئەييەنلەشكەن ئەقىدە بولۇپ، قۇرئان كەرىمدە ھېساب مەيدانىدا گۇناھلىرىدىن تېنىۋالغۇچىلارغا ئەزالىرىنى سۆزلىتىپ ھەر بىر ئەزادىن ئايرىم ھېساب ئالىدىغانلىقى ھەققىدە خەۋەر بېرىلگەن. قۇرئان كەرىم مۇنداق دەيدۇ: «شۇ كۈندە (يەنى قىيامەت كۈنىدە) ئۇلارنىڭ تىللىرى، قوللىرى ۋە پۇتلىرى ئۇلارنىڭ قىلمىشلىرىدىن ئۇلارنىڭ زىيىنىغا گۇۋاھلىق بېرىدۇ»(17) «شۇ كۈندە ئۇلارنىڭ ئېغىزلىرىنى پېچەتلىۋېتىمىز، ئۇلارنىڭ قىلمىشلىرىنى قوللىرى بىزگە سۆزلەپ بېرىدۇ، پۇتلىرى گۇۋاھلىق بېرىدۇ (يەنى ھەر ئەزا ئۇنىڭدىن سادىر بولغان ئىشنى سۆزلەپ بېرىدۇ)» (18).\n\nمانا بۇلاردىن كۆرۈۋېلىشقا بولىدۇكى، ئاپتورنىڭ نوم دەۋاتقىنى قۇرئانغا كىنايە بولغان بولسا، بۇدساتۋا ئاللاھقا كىنايە قىلىپ ئىشلىتىلگەن. چۈنكى، بۇدساتۋانىڭ، توغرىسى بۇدساتۋالارنىڭ بۇنداق نىزامى بارلىقى، ياكى بۇدساتۋالار ئىچىدە ھېساب - كىتابقا مەسئۇل بۇدساتۋانىڭ بارلىقى، ئېغىز، قۇلاق ۋە كۆزلەرنى سۆزلىتىپ ئايرىم - ئايرىم ھېساب ئالىدىغانلىقى قاتارلىقلارغا دائىر بۇددا تەلىماتلىرىدا بايانلار كەلگەن ئەمەس. ئەسلىدىنلا بۇددىزمدا «ئاخىرەتتە قايتا تىرىلىش» ئەقىدىسى مەۋجۇت ئەمەس. قۇرئان كەرىمنىڭ بۇددىست مۇشرىكلارنىڭ ئاخىرەتنى ئىنكار قىلغانلىقىغا دائىر بايانلىرى ۋە ئاخىرەتنىڭ بەرھەق ئىكەنلىكىگە كەلتۈرگەن ئەقلىي يەكۈنلىرىمۇ بۇ نۇقتىنى تەكىتلەيدۇ. دېمەك ئاپتور يۇقىرىقى بايانلاردىكى مىساللارغا ئوخشاشلا دىندارلارنى سەلبىيلەشتۈرۈۋاتقان، ئۇلارنىڭ دىنىغا، ئېتىقادى ۋە قىممەت قاراشلىرىنى سەلبىيلەشتۈرۈشنى، شۇنداقلا بۇلارنى ئوقۇرمەن ئۈچۈن مەسخىرە ئوبيېكتى قىلىپ سېنارىيەلەشتۈرۈش قاتارلىقلارنى گويا بۇددا دىنىنى چۆكۈرۈش سىياقىدا ئېلىپ بارغان بولۇپ، بۇلار ئاپتورنىڭ «تارىخنى ھېكايىلەشتۈرۈش»، «چۆچەكلەشتۈرۈش» دەپ ئات قويۇۋالغان تەسۋىر دۇنياسىدا ھېچ ۋاقىت تارىخقا نەزەر ئاغدۇرمىغانلىقىنى، پۈتۈنلەي بۈگۈنكى ئۆزىنىڭ سېكولار، ماتېرىيالىست ۋە پوزىتىۋىستچە ئىدىيەلىرىنى بەدىئىي توقۇلمىلارنىڭ قاتلىرىغا ئوراپ تاشلاش ئارقىلىق ئەۋلادلارغا ئىدېئولوگىيە سىڭدۈرمىچىلىكى ئېلىپ بېرىشتەك چاكىنا ۋە ئەخلاقسىزلىق سادىر قىلىۋاتقانلىقىنى مۇئەييەنلەشتۈرىدۇ.\n\nئەسەردە ئالېكساندرنىڭ سۈلھىسىدىن كېيىن ئۇنىڭ ئېلىپ كەلگەن مەدەنىيەت ۋە سەنئەت بىلەن ئىجابىي تەرەققىياتقا ئۇچرىغانلىقى ئىلگىرى سۈرۈلگەن بولسا، بۇددىستلاشقان ئۇيغۇرلار ئەنە شۇنداق گۇروھقا ۋە پاسسىپ ئىدىيەگە دىن ئارقىلىق يۇقۇملىنىپ ئاخىرىدا تاڭ قوشۇنىنىڭ «دىنىي ئۇرۇشى»دا مەغلۇپ بولغان شەكىلدە تەسۋىرلىنىپ چۆكۈرۈلگەن. يەنى ئەۋلادلار زېھنىيىتىدە بۈگۈنكى ئىلىم - پەننىڭ دۇنياسىنى شەكىللەندۈرگەن غەربنىڭ قەدىمىي مەدەنىيەت يىلتىزى بولغان ھېلىنىستىك مەدەنىيەت بىلەن بولغان ئالاقىسىدە گويا ئۇيغۇرلار دىن بىلەن ئىشى يوق كىشىلەردەك، مەدەنىيەتتە يوقسۇل بولۇپ، ئالېكساندرنىڭ ئېلىپ كەلگەن غەرب مەدەنىيىتى بىلەن ئىجابىي تارىخنى قالدۇرغان بولسا، بۇددىزمغا ئالدىنىپ ئىشىنىپ قېلىپ قويۇلۇپ كەتكەندىن كېيىن مەدەنىيەت كۆمۈلۈپ مىللەت ئانا تۇپراق ئۈچۈن، ئۇنى ياشارتىش ئۈچۈن كۈچ چىقارمايدىغان، ئىچ - ئىچىدىن ئۇرۇشۇپ توقۇنۇشۇپ، دىنىي ئىدىيەلەر تۈرتكىسىدە بۆلۈنۈپ ئاخىرى مەغلۇبىيەتنى ياشىغان، قىلىپ كۆرسىتىلگەن. رېئاللىق ياكى تارىخ بىلەن ئالاقىسى يوق بولغان بۇ ئويدۇرمىلارنىڭ ئىشلەپ چىقىرىلىشى ئايرىم بىر مەسىلە بولغان بولسا، بۇ ئويدۇرمىنى تۇتارلىق قىلىش ئۈچۈن ئاپتورنىڭ بۇددا ئەقىدىلىرىنى بايان قىلغان بولۇپ ئىسلامىي ماھىيەتكە ئىگە چۈشەنچىلەرنى «بۇت»، «نوم»، «پەتىۋا»، «ئۇ دۇنيا» قاتارلىق ھەر ئىككى دىندا ئايرىم ئورۇن ۋە قىممەتكە ئىگە ئاتالغۇلارنى، بىرى قوبۇل قىلسا، يەنە بىرى رەت قىلىدىغان ئەقىدىلەرنى بەئەينى شالغۇت زېھنىيىتىگە ئوخشاشلا ئارىلاشتۇرۇپ ۋە شالغۇتلاشتۇرۇپ ئىپادىلەش ئارقىلىق شەكلى جەھەتتىن بۇددىزملىق دىنىنى، ماھىيەت نۇقتىسىدىن ئىسلامىي قىممەت قاراشلارنى چۆكۈرۈش مەقسىتىگە يەتمەكچى بولغان. سۇيىئىستېمال يولى ئارقىلىق «دىن»نىڭ ئۇيغۇرغا ھىيلە بىلەن تارالغانلىقىنى، دىننىڭ مىللەتكە ئېلىپ كەلگەن رولىنىڭ پالاكەت، بۆلۈنۈش ۋە مەغلۇبىيەتتىن باشقا نەرسە بولمىغانلىقىدەك يېتەكچى ئىدىيەسىنى ئۇستاتلىق بىلەن ئوقۇغۇچى ئەۋلادلارنىڭ زېھنىگە ئورۇنلاشتۇرۇشقا تىرىشقان. دىندار بولۇشنى دۇنيالىق تەرەققىيات بىلەن، تەڭرىگە سىغىنىش، ئۇنىڭدىن ئۈمىدلىنىشنىڭ ئەقىل بىلەن زىتلىشىدىغانلىقىغا ئىشەنگەن ئاپتور، مەزكۇر زېھنىيىتىگە «بۇددا» دىنى ئىسمىنى، يەنى پېسسىمىزملىق (تەركىدۇنياچىلىق) بىر دىننى ئاكتىپ رولچى قىلىش ئارقىلىق ئىسىم ۋە شەكلى بۇددىزمچە، ئەمما ماھىيەت جەھەتتىن بۈگۈنكى ئۇيغۇرلار مەپكۇرىسىدىكى دىننى چۆكۈرىدىغان بايانلارنى ئويدۇرۇش ئارقىلىق تاجاۋۇزغا قارشى مەغلۇبىيەتنىڭ سەۋەبىنى، شۇنداقلا ئالېكساندر ئېلىپ كەلگەن مەدەنىيەتنىڭ كۆمۈلۈپ، ئۇنتۇلۇپ كېتىشىنى مانا شۇ دىندارلىققا باغلاپ ئىزاھلاشقا تىرىشقان. ھالبۇكى، ئۆزى كىتابتا قەيت قىلغىنىدەك، مىڭ يىل يىلتىز تارتقان بۇددىزمدا ئۇيغۇرلارنىڭ مىڭئۆي ۋە باشقا يادىكارلىقلارنى قالدۇرۇشتەك يەنە بىر مەدەنىيەتنى ياراتقانلىقىنى «مەدەنىيەت» كاتېگورىيەسىدىن چىقىرىپلا قالماي، جەمئىيەتتە ۋە ئۇيغۇرلار تېررىتورىيەسىدە ھۆكۈم سۈرگەن خاقانلىق، دۆلەت ۋە بەگلىكللەرنىڭ مىللەتنى ئىسلامىيەتكە قەدەر بولغان مىڭ يىللىق مۇساپە ئىچىدە قانداق مەدەنىيەتلىك ھالىتىدە تۇتاشتۇرغانلىقىغا جاۋاب بېرەلمىگەن. ئاز كەم تۆت بەش بەتلىك بايانلاردا بولسا، ئاۋۋال بۇددىست بولغانلىقنى، ئارقىدىن پاسسىپ دىندارلىققا، رادىكال بۇددىستلىق ياكى دىندارلىققا يۈز تۇتقانلىقنى، جەمئىيەت ئىچىدىكى گۆش يېيىش ۋە يېمەسلىك، چاچ قويۇش ۋە قويماسلىقتەك ئىجتىمائىي بوھرانلارنى سانىيالىغانۇ، بۇ مىڭ يىلنى شۇنچە توقۇنۇش ئىچىدە قانداق كېلەچەككە يېتىشتۈرگەن، ئىسلامىيەتكە قەدەر مىللەتنى قانداق تۇتۇپ تۇرالىغان ھەمدە بۇ مەدەنىيەت (گەرچە بۇ مەدەنىيەت بۇددا مەدەنىيىتى بولسىمۇ) بىر دىن ۋە مەدەنىيەت سۈپىتىدە ئۇيغۇرلارنىڭ مىللىي كۈلتۈرىدە مىڭ يىلغا تۇتاشقان ئۇزۇن مۇساپىدە قانداق قىلىپ ئۇيغۇرنى ئۇ كۈنلەردىن بۇ كۈنلەرگە يەتكۈزەلىگەن، دېگەندەك نۇقتىلارغا ھېچ ۋە ھېچ قانائەتلىك جاۋاب بېرىشنى ئويلىشىپ قويمىغان. چۈنكى ئاپتور باشتىلا «بۇددا مەدەنىيىتى»گە ھۆكۈمنى پىچىپ بولغان، دىننى ئۇيغۇرلارنىڭ مەدەنىيىتىدە بۇرۇلۇش پەيدا قىلغان ئەمەس، يەنە بىر مەدەنىيەتنىڭ ئوچۇقىغا ئايلىنىشتەك ئىنقىلاب خاراكتېرلىك ئۆزگىرىش پەيدا قىلغانلىقىنى ئەمەس، ئەكسىچە ئاتالمىش ئادالەت يايغان ئالېكساندرنىڭ، نەزىرىمىزدە بولسا بىر تاجاۋۇزچىنىڭ ئېلىپ كەلگەن ۋە مىللەتكە يۇتقۇزغان مەدەنىيىتىنى يوقىتىشنىڭ سەۋەبچىسى بولغانلىقتەك شالغۇت زېھنىيەتچە قانائىتىنى ئىلگىرى سۈرۈپ بولغان. بۇ ۋەجىدىن ئاپتور نەزىرىدە بۇ مىڭ يىللىق مۇساپىدىكى «بۇددىزم» مەدەنىيىتىمۇ چۆكۈرۈلسە بولىدىغان نەرسە بولۇپ، ئاپتور يەنە ھازىرقىدەك ئۇيغۇرنىڭ ئىسلام دىنىغا بولغان سەزگۈرلۈكى كۈچىيىۋاتقان ۋاقىتتا بۇددا دىنى ئىسمىنى مەركەز قىلىپ تۇرۇپ دىننىڭ تەرەققىياتسىزلىقنىڭ ئامىلى ئىكەنلىكىنى، مەغلۇبىيەتنىڭ باش جاۋابكارى ئىكەنلىكىنى ھېس قىلدۇرۇش ئۈچۈن بەدىئىي توقۇلمىلارنى ئايىماي سەرپ قىلغان ۋە ئوقۇرمەندە بۇ ھەقتە قايىللىق تۇيغۇسىنى ئويغىتىشقا تىرىشقان. ھالبۇكى مەسىلىگە تارىخنى بۈگۈننىڭ ئىدېئولوگىيەسى بىلەن تەسۋىرلەپ قۇراشتۇرۇشتەك ئىدېئولوگىيەلىك يېقىنلىشىش ئاپتورنى ئىستېلاچىدىن ئېلىپ كېلىنگەن مەدەنىىيەتنى ئىسلامىي مەدەنىيەتنىڭ بۈيۈكلىرىنى شىپى كەلتۈرۈش ئارقىلىق قوبۇل قىلسا بولىدىغان، تاجاۋۇزچىنى ئاقلاشنى راۋا كۆرىدىغان نۇقتىغا ئېلىپ بارغان بولسا، مىڭ يىلغا سوزۇلغان تارىخىي جەريان ۋە تەرەققىياتلاردا ئۇيغۇرلارنىڭ قەدىمكى مەدەنىيەتلىرىدىن بىرى قاتارىدا ساناشقا بولىدىغان بۇددىزم مەدەنىيىتىنى چۆكۈرۈش ئوبيېكتى قىلىشقا ئېلىپ بارغان ۋە نەتىجىدە ئەدەبىيات مىللەتكە چۈشكەن مەغلۇبىيەتنى دىنغا دۆڭگەشتە، پارازىت ئىدېئولوگىيەلەرنى بازارغا سېلىشتا ئىشلىتىلىدىغان ۋاسىتىگە ئايلاندۇرۇپ تاشلانغان. بىز بۇنىڭ ئىپادىلىرىنى يەنە ئاپتورنىڭ ئالېكساندردىن ئېلىپ كەلگەن مەدەنىيەتنى يوقىتىپ دىندار بولغانلىققا قارشى زارلىنىش خاراكتېرلىك ھەسرەتلىرىنى ئىپادىلىگەن مونۇ بايانلىرىدىن كۆرۈۋالالايمىز. ئاپتور بۇ ھەقتە شۇنداق قۇرلارنى يازىدۇ: «ئەجدادلىرىمىز بۇددا دىنىغا ئىشەنگەندىن كېيىن مەڭگۇ تاشلار ئۇنتۇلغان، مەڭگۇ تاشلاردىكى ئەجدادلار ئۇنتۇلغان. ئۇيغۇرلار بۇتپەرەس بولسىلا قېرىنداش بىلىپ قانداشلىقنى ئۇنۇتقان، دىندارلىقنى ئۈستۈن بىلىپ ئۇيغۇرلۇقنى ئۇنۇتقان. ھىندىچە نومنى ئۇلۇغ بىلىپ يادىلاپ ئۇيغۇرچە تاش كىتابلارنى يوقاتقان. نومدا بارلىق بۇتپەرەسلەر قېرىنداش دېسە، تارىختىكى دۈشمەنلىكنى، تاجاۋۇزچىنى ئۇنتۇغان. نوم ھىندىچە، دىن ھىندىچە بولغاچقا ئۇيغۇردا ئۆزىنىڭ ئانا تىلىغا، ئانا مىللىتىگە بولغان مۇھەببەت سۇسلاپ كەتكەن. نوم ھىندىچە بولغاچقا بىز ئوي پىكرىمىزنىڭ تىزگىنىنى ھىندىلارنىڭ قولىغا تۇتقۇزۇپ قويغان، ئۇلار پىكرىمىزنى نەگە باشلىسا بىزمۇ ھىندىچە پىكىرنى دىن دەپ ئېتىقاد قىلىدىغان بولۇپ قالغان. چۈنكى بىزدە بىر ئۇيغۇرنىڭ بۇددا ئىلمىدە ئالىملىقى ھىندىچە بىلىشى، ھىندىچە كىتابلارنى ئوقۇشى، تەبلىغ قىلىشى ۋە ئۇستازلىق قىلىشى بىلەن ئۆلچەنگەن. ھىندىلارنىڭ كىتابىنى ئوقۇپ، ھىندىلاردىن ئۆگەنگەن نوم، ھىندىلار ئۆزىگە تەتبىقلىغان دىنغا ئەگەشكەن ئۇستازلار قانداقمۇ ئۇيغۇرغا يول كۆرسەتسۇن؟...»(19).\n\nمانا بۇ تىپىك ماتېرىيالىست دىن چۈشەنچىسى ئاساسىدا دىن بىلەن ئۇيغۇرلۇقنى زىتلاشتۇرۇش ۋە دىننىڭ مىللىي كىملىكنىڭ قارمۇقارشىسى ئىكەنلىكىنى ئىلگىرى سۈرۈش تىپىدىكى ئاتېئىزمچە، پوزىتىۋىستچە بايانلاردۇر. چۈنكى، ئاپتورنىڭ مەزكۇر ھەسرەتلىك ھېسسىي بايانلىرىدىمۇ يۇقىرىقى نەقىللەردە ئىسپاتلاپ ئۆتكىنىمىزدەك، «تەبلىغ قىلىش»، «ئۇستاز» قاتارلىق تىپىك ئىسلام ئىلىم مەدەنىيىتىگە ئائىت ئاتالمىلارنى ئىشلىتىپلا قالماي، كونتېكىستتا ئاتالمىش «نوم»، دېگەنلىكتىن قۇرئاننى، «بۇتپەرەسلىك»تىن مۇسۇلمانلىقنى، «بۇددا ئىلمى» دېگەنلىكتىن ئىسلام ئىلمى، قۇرئان ئىلمىنى سىمۋول تەرزىدە ئىپادىلىمەكچى بولغانلىقى، لېكىن شۇ قەدەر ئاۋايلاشلارغا قارىماي چاندۇرماي تۇرالمىغانلىقى مەلۇم. مەسىلەن، ئاپتور ئۇيغۇرلۇقنىڭ ئۇنتۇلۇشىنى دىنغا باغلاشتەك تىپىك دىنغا قارشىلىق پوزىتسىيەسىنى كۈچكە ئىگە قىلىش ئۈچۈن ئۇيغۇرلارنىڭ دىندارلىقنى ئۈستۈن بىلىپ، ئۇيغۇرلۇقنى ئۇنتۇغانلىقىنى، بۇتپەرەس بولسىلا قېرىنداش بىلىپ قانداشلىقنى ئۇنتۇغانلىقتەك بىمەنە سەپسەتىسىنى ئىلگىرى سۈرگەن ھەمدە بۇنى «ھىندىچە نومنى ئۇلۇغ بىلىپ يادىلاپ ئۇيغۇرچە تاش كىتابلارنى يوقاتقان. نومدا بارلىق بۇتپەرەسلەر قېرىنداش دېسە، تارىختىكى دۈشمەنلىكنى، تاجاۋۇزچىنى ئۇنۇتقان»، دېگەندەك رېئال تارىختا ئورنى يوق داۋلىيلىرى ئارقىلىق تۇتاملىق قىلماقچى بولغان. ھالبۇكى نومدا «بارلىق بۇتپەرەسلەر قېرىنداش»، دەيدىغان تەلىمات مەۋجۇت ئەمەس بولۇپ، مەزكۇر جۈملە ئۆز ئەينى ھالىتى بىلەن قۇرئان كەرىمنىڭ تەلىمىدۇر. ھۇجۇرات سۈرىسىنىڭ 10 – ئايتىدىكى «(بارلىق) مۇئمىنلەر قېرىنداشتۇر»، دېگەن بۇ ئايەتنى ئاپتور ئۆزىچە ئۇستاتلىق قىلىپ «نوم»دا بار، دېگەن ۋە قويمىچىلىق ئۇسۇلى ئارقىلىق ئوقۇرمەنگە ئۆزىنىڭ «دىندارلىقتىكى قېرىنداشلىقنى دەپ قانداشلىقنى ئۇنتۇغان» دېگەن تۆھمىتىنى راستقا چىقارماقچى ۋە بۇ ئاساستا دىنىي قېرىنداشلىقنى دەپ قانداشلىقنى ئۇنتۇغان دېگەن سەپسەتىسىنى ئىلگىرى سۈرۈپ «ئۇيغۇرلۇقنىمۇ ئۇنتۇغان» دېگەن يەنە بىر سەپسەتىسىگە جورىماقچى بولغان. چۈنكى مەيلى بۇددا دىننىڭ بولسۇن، ئىسلام دىنىنىڭ بولسۇن، خاراكتېرىدە دىنداشلىقنى ئەلا بىلىپ قانداشلىقنى ئەلا بىلمەسلىككە تەرغىب قىلىدىغان تەلىماتلار مەۋجۇت. ئىنسانىيەت تارىخىدا مەيلى بۇددا دىنى مەدەنىيىتىدە بولسۇن، ئىسلام مەدەنىيىتىدە بولسۇن ھەر مىللەت دىنىي ئەنئەنىسىگە يارىشا، نىكاھ، ئائىلە، ئۇرۇق - تۇغقاندارچىلىقنى سىستېمىلاشتۇرۇپ كەلگەنلىكى، ھەر ئىككى مەدەنىيەتكە تەۋە مىللەتلەرنىڭ ھەرقايسى دەۋرلەردە ئۆز تېررىتورىيەلەرنىڭ ئىستېلا بولماسلىقى ئۈچۈن كۈچى يەتكەنچە كۈرەش قىلىپ كەلگەنلىكى ئەمەلىيەت. جۈملىدىن ئۇيغۇرلار بۇددىست دەۋرىدىمۇ مۇسۇلمانلار بىلەن سىياسىي توقۇنۇش ۋەزىيىتىنى ياشىغانلىقى، ئۇرۇشتا مۇسۇلمانلارنى يەڭگەنلىكىگە ئائىت مەلۇماتلارمۇ يوق ئەمەس. ئىسلامىيەت تارىخىدىمۇ تاكى ھازىرغا قەدەر ئىسلام بىلەن فەتھى قىلىنغان تۇپراقنىڭ ئەسلا مۇستەملىكە قىلىنىشىغا يول قويۇشقا بولمايدىغانلىقى، مۇسۇلمانچە ياشاشنىڭ پەقەتلا مۇسۇلمانچە ئادىل نىزامغا ئىگە بولغان مۇستەقىل دۆلەتتە ئىشقا ئاشىدىغانلىقىنى ئىلگىرى سۈرۈلۈپ كەلمەكتە ھەمدە مۇستەقىللىق يولىدا جېنى، مېلى ۋە بارلىقىنى ئاتاشتا ئۈلگىلىك كىشىلىرىمىزمۇ دەل ئىسلام دىنى بىلەن ئەقىدىلەنگەن يىگىت - قىزلىرىمىز بولماقتا.\n\nئاپتور يۇقىرىقى نەقىلدە تىلغا ئېلىپ ئۆتكەن نوم سىمۋولى بېرىلگەن دىننىڭ مۇقەددەس كىتابىغا كۆڭۈل بۆلۈش سەۋەبلىك باشقا مىللەتنىڭ ئوي - پىكرىنىڭ تىزگىنىگە ئايلىنىپ قىلىش ھادىسىسىگە كەلسەك، بۇ پەقەتلا تۇخۇمدىن تۈك ئۈندۈرۈش تىپىدىكى ئىغۋادىن باشقا نەرسە ئەمەس. چۈنكى بىر مىللەتنىڭ ئوي تەپەككۇرىنىڭ باشقا مىللەتنىڭ ئوي - تەپەككۇرىنىڭ تىزگىنىگە كىرىپ قىلىش ھادىسىسى پەقەتلا كۈلتۈرەل ئاسسىمىلياتسىيەلىشىش بىلەن يۈز بېرىدىغان ھادىسە. ئاسسىمىلياتسىيەلىشىش ھادىسىسى بىر بولسا سىياسىي كۈچنىڭ بېسىمى ئىستىبدادى ۋە مەجبۇرلاش تىپىدىكى سىياسىتى بىلەن ئىشقا ئاشىدىغان، ياكى بولمىسا باشقا كۈلتۈرنىڭ ئىدارىچىلىكى ئاستىدىكى ئەلنىڭ ئۆز كۈلتۈرىدە زەئىپلىشىشكە قاراپ يۈزلىنىشى، كۈلتۈرىنى جانلاندۇرىدىغان مەدەنىيەت يىلتىزلىرى بىلەن ئالاقىسىنىڭ ئۈزۈلۈشى تۈپەيلى ھاكىم ئەلنىڭ كۈلتۈرىگە تەقلىد قىلىش بىلەن تەدرىجىي ۋە تەبىئىي شەكىلدە ئىشقا ئاشىدىغان ھادىسىدۇر. دىننىڭ بىر مىللەتنى مىللەتلىكتىن چىقىرىۋېتىش، باشقا كۈلتۈرنىڭ ئوي - تەپەككۇرىنىڭ تىزگىنىگە كىرگۈزۈش دەيدىغان نىزامى ياكى خاراكتېرى يوق. بۇ پەقەت ئىدېئولوگىيەلەردە مەۋجۇت بولۇپ، ئىدېئولوگىيە بىلەن دىن پەرقلىق ئىككى ماقامدىكى ئىككى ئايرىم نەرسە. ئەگەر دىن بىر مىللەتنى باشقا مىللەتنىڭ كۈلتۈرىنى تاڭسا، زېھىن ئاسسىمىلياتسىيەسىگە تەرغىپ قىلسا، ئۇ شۇ دەقىقىنىڭ ئۆزىدىن باشلاپ «دىن» بولۇش خاراكتېرىدىن چىققان، ئەكسىچە مەزكۇر تەرغىبنى ئېلىپ بارغان كۈچلەرنىڭ سۇيىئىستېمالىغا ئايلاندۇرۇلغان نەرسە بولغان بولىدۇ ۋە مەزكۇر «دىن» ئەسلىدىكى دىنلىق ھالىتىدىن چىقىپ كەتكەن بىر نەرسە بولۇپ قالىدۇ. ھالبۇكى، بۇددا دىنىنىڭمۇ، ئىسلام دىنىنىڭمۇ دۇنيا يۈزىدىكى قەدىم تارىخىغا قارايدىغان بولساق، بۇ دىنلار ھەر ئىقلىم ۋە جۇغراپىيەدە مەلۇم تىل ۋە كۈلتۈر ھاۋزىسىدا ئوتتۇرىغا چىققان ۋە ئۇنى ھەر مىللەتتىن قوبۇل قىلىش، تەسىرلىنىش يۈز بەرگەن بولسىمۇ، ئەمما بۇ دىنلار ھەر قايسى مىللەتلەرنى مىللىي تىلى، كۈلتۈرى، ئەجدادى بىلەن بولغان باغلىنىشىنى ئۈزۈپ تاشلايدىغان ۋەزىيەتنى شەكىللەندۈرگەن ئەمەس. ئۇنتۇش ياكى يۈز ئۆرۈش دىنىي ھادىسە بولماستىن، ئىچكى ۋە تاشقى ئامىللار تەسىرىدە مەزكۇر مىللەتنىڭ ئۆز كۈلتۈرىگە بولغان سەزگۈرلۈكى، ئىگە چىقىش ياكى ۋاز كېچىشنى تاللاشتىكى قارارىغا ئالاقىدار ھادىسىدۇر. ئاسىيادىكى بۇددا دىنى ئاسىيادىكى مىللەتلەرنىڭ كۈلىنى كۆككە سورىمىغاندەك، ئاسىيا سىرتىدىكى مىللەتلەرنىڭ مىللىي كۈلتۈرىنى سورۇپ تاشلاپ ئۇلارنى باشقا مىللەتكە ئايلاندۇرغان ئەمەس. ئۇيغۇرلار بۇددا دىنى، شامان ۋە مانىي دىنلىرىغا بولغان مەنسۇبىيىتى بىلەن ئۇيغۇرلار ئىرقىي جەھەتتىكى كىملىكىدىن ئايرىلىپ قالغان ئەمەس، ئەكسىچە شۇ دىننى ئۇمرۇتقا قىلىپ تۇرۇپ ئۆز كىملىكىنى ۋە دۇنيا قارىشىنى قۇرۇپ چىققان. ئىسلام بىلەن ئۇچراشقاندىن كېيىنمۇ بۇ ئىزچىللىق داۋاملاشقان ھەمدە مۇكەممەللەشكەن. بولۇپمۇ ئىسلام بىلەن ئۇچراشقاندىن كېيىن يەر يۈزىدىكى يېزىق كۈلتۈرى ئەڭ باي، سەنئەت تەسەۋۋۇرى ئەڭ مول بولغان بىر مەدەنىيەتنىڭ مەنسۇپلىرى بولۇش سۈپىتى بىلەن تىل خەزىنىسى باي، ئۆزگىچە كۈلتۈر بايلىقىغا ئىگە كۆپ قىرلىق مول مەدەنىيەتنىڭ ساھىبلىرىغا ئايلانغان، تاكى ماتېرىيالىزم دۇنيا قارىشى بىلەن ئىجاد قىلىنغان سۈنئىي كۈلتۈرلەر ئوتتۇرىغا چىققان ۋە بۇ كۈلتۈرلەر سىياسىي كۈچلەرنىڭ ئاسسىمىلياتسىيە سىياسىتىنىڭ پارچىسىغا ئايلانغانغا قەدەر.\n\n## [مەنبە ۋە ئىزاھاتلار]\n1) ئۇيغۇر بۇلاق، 50- بەت.\n2) ئۇيغۇر بۇلاق، 64 - بەت.\n3) ئۇيغۇر بۇلاق، 72- بەت.\n4) ئۇيغۇر بۇلاق، 74- بەت.\n5) يۇقىرىقى مەنبە.\n6) ئۇيغۇر بۇلاق، 79- بەت.\n7) ئۇيغۇر بۇلاق، 72- بەت.\n8) ئۇيغۇر بۇلاق، 85~86- بەت.\n9) ئۇيغۇر بۇلاق، 85- بەت.\n10) ئۇيغۇر بۇلاق، 87- بەت.\n11) ئۇيغۇر بۇلاق، 86~87- بەت.\n12) ئۇيغۇر بۇلاق، 87 – بەت.\n13) ئۇيغۇر بۇلاق، 100- 101 – بەت.\n14) تىرمىزىي رىۋايەت قىلغان. 2910 – ھەدىس. ئەلبابنى سەھىھ دەپ بېكىتكەن.\n15) جالالىددىن سۇيۇتى، ئەلئىتقان، بەيرۇت نەشرىياتى، 564 – بەت.\n16) ئۇيغۇر بۇلاق، 101- بەت.\n17) نۇر سۈرىسى 24 – ئايەت.\n18) ياسىن سۈرىسى 65 – ئايەت.\n19) ئۇيغۇر بۇلاق، 94- بەت."}
{"title": "«ئۇيغۇر بۇلاق» ۋە ئەدەبىيات ھايانكەشلىكى (4)", "author": "بۇرھان مۇھەممەد (Burhan Muhammed)", "date": "Unknown", "tags": ["ئەدەبىي تەنقىد", "ئۇيغۇر بۇلاق", "ئابدۇۋەلى ئايۇپ", "ئاتېئىزم", "دىنسىزلىق", "بىلگە قاغان", "تارىخىي بۇرمىلاش", "شالغۇت زېھنىيەت"], "content": "# «ئۇيغۇر بۇلاق» ۋە ئەدەبىيات ھايانكەشلىكى (4)\n\n**(ئەدەبىياتىمىزنى قاماللاپ كەلگەن ھايانكەشلىك ۋە زېھنىي سۇيىقەستچىلىكنىڭ كۈنىمىزدىكى تىپىك ئۆرنىكى بولغان «ئۇيغۇر بۇلاق» ناملىق ئەسەر ھەققىدە ئوبزور)**\n\n**ئاپتورى:** بۇرھان مۇھەممەد\n\n## [ئۈچىنچى بۆلۈم]\n\n### 1. ئاتالمىش دىنسىز ۋە دىندار راھىبلار دىيالوگى، ئۆتمۈش ۋە بۈگۈن مەسىلىسى\nئەسەردىكى «ئۆيى يوقنىڭ ئويى يوق»(1) دېگەن ماۋزۇلۇق تېمىدا، يۇقىرىقى ئىككى قاشقا ئايرىلغان ۋە تاڭ قوشۇنىغا قارشىلىق كۆرسىتىش تەرەپدارى بولغان دىندار راھىبلارنىڭ ئۆز توپىنى يىغىپ شۇ دەۋردە يۈز بېرىشى ئەقىلدىن يىراق بولغان ئۆتۈكەندە ياشايدىغان دىنسىز يەنى ئاتېئىست ئۇيغۇرلارنىڭ يېنىغا پاناھ تارتىپ بارغانلىقى ۋە بۇلار ئارىسىدىكى ئىدېئولوگىيەلىك پەرقلەر بايان قىلىنىدۇ. ئاپتور مەزكۇر تېمىسدا تەسەۋۋۇرىدىكى ئىدېئال قاراش ھېسابلىنىدىغان دىن ۋە ئەقىلنىڭ، مەدەنىيەتنىڭ زىتلىقىنى، دۈشمەننى قوغلاش ئۈچۈن دىننى چۆرۈپ تاشلاپ ئۇيغۇر ئىسمى بويىچە ياشاش كېرەكلىكى قاتارلىق تىپىك پوزىتىۋىستچە ھەمدە كوممۇنىزم تەسىرىدىكى شىنجاڭچە مەپكۇرىنى ئىلگىرى سۈرگەن بولۇپ، ئاتېئىست ئۇيغۇرلارنى تونۇشتۇرغاندا دىنسىز ئۇيغۇرلارنىڭ دىنسىزلىق لېنىيەسىدە يۈز يىللاپ مۇستەقىل ياشاپ كەلگەنلىكى ھەققىدىكى سەپسەتىنى توقۇپ چىقىش ئارقىلىق مۇستەقىل دىنسىز ئۇيغۇرلارنى دىن سەۋەبلىك بۆلۈنگەن ئۇرۇشقاق دىندارلار بىلەن دىيالوگ قۇرغۇزىدۇ. ھەمدە دىنسىز تەرەپتىن دىندار تەرەپكە قارىتا بۈگۈنكى پوزىتىۋىست زېھنىيەت بويىچە سوئاللارنى قويىدۇ. نە ئاجايىپكى، مۇرىتلىرىنى ئەگەشتۈرۈپ ئۆتۈكەنگە كەلگەن، يەنى مۇرىت توپلىغۇدەك (دىققەت، بۇ يەردىكى ئاپتور ئۆز بايانىدا ئىشلەتكەن مۇرىت <مۇرىيد> سۆزىمۇ بۇددا مەدەنىيەت تىلىغا ئائىت ئۇقۇم بولماستىن، ئىسلام مەدەنىيىتىگە ئائىت ئۇقۇم) باشلامچى رەھبەر دىندارلارنىڭ جاۋابى دىنىنى بىلىپ ئىشىنىۋاتقان ۋە ئۆز دىنىنىڭ دۇنيا قارىشى بويىچە جاۋاب بېرەلەيدىغان دىندار ئەمەس، ئەكسىچە پوزىتىۋستلارنىڭ دىندارلارغا بولغان تونۇشىنى ئىپادىلەيدىغان، تۇتۇرۇقسىز دوگما جاۋاب بېرىدىغان دىندارلار قىلىپ تەسۋىرلىگەن. شۇنىڭ بىلەن ئاتېئىستلار گويا چېچەنلىكى بىلەن ئەقلىي سوئال سوراۋاتقاندەك، ئۆتۈكەنگە كەلگەن دىندارلار بولسا پۈتۈنلەي دوگما جاۋاب بېرىۋاتقاندەك بىر ۋەزىيەت توقۇپ چىقىلغان. ئاپتور نەزىرىدىكى ئۆتۈكەنلىك دىنسىز ئۇيغۇرلار نەزىرىدە كۆز ئالدىدىكى دىن ئۇتۇق كەلتۈرەلمەيدىغان، ئۇيغۇرنى خۇددى بۈگۈنكى كۈنىمىزدەك سەرگەردان، ۋەتەنسىز سۈرگۈندىلەردىن قىلىۋېتىدىغان نەرسە بولۇپ، ئاپتور بۇ قاراشلارنى بەدىئىيلەشتۈرۈپ ئىپادىلەش ئارقىلىق ئۆزىنىڭ شالغۇت زېھنىيىتىنىڭ سايىسىدە تۈزۈپ چىققان سېنارىيەسى بويىچە ئاۋۋال ئارىستوتېلنىڭ ئىزى بىلەن ماڭغان ئالېكساندرنىڭ يولىدىن ۋاز كەچكۈزۈش، ئاندىن پۈتۈن مىللەت مىقياسىدا بۇددىستلىققا كۆچۈپ راھىب بولۇش ئەۋج ئېلىپ ئاقىۋەت دىندار ئۇيغۇرلارنى خىتايغا مەغلۇپ قىلدۇرۇشتەك سېنارىيەنىڭ ۋەقە ئىزچىللىقىغا ئۆزىچە قاتتىق سادىق بولماقچى بولىدۇ. شۇنىڭ بىلەن مەزكۇر تېمىدا سۈرگۈن بولغان دىندار ئۇيغۇرلارغا «ئۆيى يوقنىڭ ئويى يوق» دەپ باھا بېرىش ئارقىلىق دىندارلارنى ئەقىلسىز ۋە تەپەككۇرسىز قىلىپ تەسۋىرلىمەكچى بولىدۇ.\n\nشۇنداق قىلىپ يازغۇچى تەرىپىدىن قۇراشتۇرۇپ چىقىلغان ئۆيىمۇ، ئويىمۇ بار ئاقىلانە مەيدان تۇتىدىغان ئۇيغۇرلار ئەنە شۇ دىنسىزلار بولغاچقا ھېچقانداق مۇستەملىكىگە ئۇچرىمىغانلىقتەك بىمەنە پوزىتىۋىست ۋە سېكولار زېھنىيەتنى مۇھاپىزەت قىلغان ھالدا مەغلۇپ بولغان «دىنسىز» ئۇيغۇرلار تەرەپكە ئۇلارنىڭ بېشىنى سىلاۋاتقان ۋەزىيەتتىكى ئاتېئىستلار تەرىپىدىن «بۇددا دىنى ئۇيغۇرلارغا ئۇتۇق كەلتۈرمەيدۇ، بىزنى پەقەت بۇتپەرەس، سەرگەردان، ۋەتەنسىز سۈرگۈندىلەردىن» قىلىپ قويىدۇ، دېگەن تەرزدە بىمەنە زاكوننى ئوتتۇرىغا تاشلايدۇ. ئۆتۈكەندىكى ئاتالمىش دىنسىز ئۇيغۇرلار يەنە خۇددى بۈگۈننىڭ ئورىيانتالىستلىرى، كوممۇنىست ئۇيغۇر زىيالىيلىرى ۋە شالغۇت زېھنىيەتلىك پوزىتىۋىستلارنىڭ مۇسۇلمانلارنىڭ مەغلۇبىيىتىنى پەش قىلىپ تۇرۇپ دىنىغا نەشتەر سانجىيدىغان، قىتغورلۇق ۋە ماتېرىيالىست تىپىدىكى مۇنداق سوئاللارنى تاشلايدۇ: «سىلەر بۇتقا ھۆرمەت قىلىدىغان، ھەر مەھەللىگە بۇتخانا سالغان، ھەر ئۆيدىن بىردىن بالىنى نوم يادلاتقان تۇرۇپ نېمىشقا يۇرتۇڭلاردىن قوغلاندىڭلار؟ سىلەرنى باش ئۇرغان بۇتۇڭلار نېمىشقا قوغدىمىدى؟ سىلەر بۇنى سىناق دەيسىلەر، ئۇنداقتا بۇتۇڭلار سىلەرنى قاچانغىچە سىنايدىكەن. پەقەت سىلەرنىلا ئاياغلاشماس سۈرگۈن، سەرسانلىق ۋە ۋەيرانچىلىق بىلەن سىنامدىكەن؟ نېمىشقا خۇدايىڭلار سىلەردەك بۇتپەرەس ھىندىلارنى، خىتاينى، مۇڭغۇلنى سىنىماي پەقەت سىلەرنىلا سىنايدىكەن؟ بۇتۇڭلار ئادىل بولسا سىلەرنى قوغلاپ چىقارغان خىتاي بۇتپەرەسلەرنى سىنىماي دائىم سىلەرنىلا مۇسىبەت بىلەن سىنايدۇ؟...»(2).\n\nمانا مۇشۇنداق ئاز كەم بىر بەتكە يېقىن سوئاللار دۆۋىسى ئارقىلىق ئاپتور تىپىك ماتېرىيالىستچە تۇتۇم ئاساسىدا دىندارلارنىڭ دىنغا ئىشىنىشىنى نوقۇل سىياسىي غالىبلىقنىڭ يولى قىلغان دەپ ئويلىۋالىدۇ، ھەمدە تەڭرى بىلەن ئىنسان ئوتتۇرىسىدىكى مۇناسىۋەتنى گويا پۈتۈنلەي سودىلىشىش ۋە توختام ئۈستىگە قۇرۇلغان نەرسە دەپ قارايدىغان پىروتستانتچە دىن چۈشەنچىسى ۋە ماتېرىيالىستچە تۇتۇمىنى ئاشكارىلايدۇ. يەنى ئەسەرنىڭ باش قىسىملىرىدىن باشلاپ پەيدىنپەي داۋاملىشىپ كەلگەن شۇنچە يوشۇرۇن ئىماگلار، سېنارىيەلەردىكى ئاۋايلاپ ئورۇنلاشتۇرۇلغان مەجازىي ئىپادىلەر، كىنايىلەر ئارىسىدىن بىردىنلا تەسەۋۋۇرىدا قۇرۇۋالغان ئاتالمىش ئاقىللىقنىڭ ئوبرازىنى ئاشكارىلىققا ئۆتكۈزۈپ، ئاتېئىست ئۇيغۇرلارنىڭ تىلى ئارقىلىق ئېغىزىغا سېلىۋېلىپ كۆرسەتمەيۋاتقان تالقانلىرىنى بىر - بىرلەپ چىقىرىشقا، مىللەتنىڭ سۈرگۈندە ۋەتەنسىز ياشاپمۇ دىنىنى ۋە ئېتىقادىنى تاشلىمايۋاتقانلىقىغا ئېچىنىۋاتقانلىقىدەك بىچارە مىسكىن زېھنىيەتنى ئىپادىلەيدىغان يۇقىرىقىدەك سوئاللارنى تاشلاشقا باشلايدۇ.\n\nمانا بۇ ئورۇندا 2019 – يىلى ۋەتەندىكى ئاسارەتتىن قۇتۇلۇپ ئامېرىكىغا كەلگەن، ۋەتەننىڭ ئاھۇ - زارىنى، زۇلۇمنى دۇنياغا ئاڭلىتىشتا باتۇرانىلىق بىلەن جاسارەت كۆرسەتكەن، دۇنياغا ئۇيغۇرلارنىڭ داد - پەريادىنى ئاڭلاتقان ھۆرمەتلىك زۇمرەت داۋۇت خانىمنىڭ لاگېرغا قامالغان دەسلەپكى كۈنلەردىكى قىسمەتلىرىنى كىشىنىڭ يادىغا سالماي تۇرالمايدۇ. زۇمرەت خانىمنىڭ ئۆز ئېغىزى بىلەن ئېيتىپ بېرىشىچە، لاگېردا قامىلىپ ئىككىنچى كۈنى ئۇ يەردىكى قەبىھ تۈزۈملەردىن بىخەۋەر بولغانلىقى ئۈچۈن تۇتقۇندىكى ئاجىز بىر مومايغا ئۆزىگە بېرىلگەن مومىنى ئۆتۈنۈپ بەرگەنلىكى ئۈچۈن ئۆمرىدە يېمىگەن ئازار ۋە ئېغىر تاياققا دۇچ كېلىدۇ. شىددەتلىك تاياق زەربىسىدە زۇمرەت خانىم «ئاھ خۇدا»، دېگەن بىر كەلىمە سۆزنى، دەپ تاشلايدۇ. كۈچىنى پىراگماتىست ئەقلىدىن، غالىبىيىتىنى دىنسىزلىقتىن، ئالدىدىكى مەزلۇمنىڭ مەغلۇبىيىتىنى دىنىدارلىقىدىن كۆرىدىغان ماتېرىيالىست خىتاي بولسا، زۇمرەت خانىمنى «سەن خۇدا دېدىڭغۇ، يامان بولساڭ خۇدايىڭنى چاقىرە ، خۇدايىڭ كېلىپ سېنى قۇتقازسۇن»، دەپ تېخىمۇ قاتتىق ئۇرۇپ زۇلۇم سالىدۇ.\n\nئاپتورنىڭ بەدىئىي توقۇلمىسىدىكى دىنسىز ئۇيغۇرلارنىڭ مەنتىقىسى دەرۋەقە لاگېردىكى مەزكۇر دىنسىز خىتاينىڭ مەنتىقىسى بىلەن بىردەكلىككە ئىگە بولۇپ، لاگېردىكى دىنسىز خىتاينىڭ ھال تەقەززاسى بىلەن سۆزلەۋاتقان زاكونى شۇكى: «مەن خۇدايىڭغا ئىشەنمەيمەن، چۈنكى مەن غالىب، سەن مەھكۇم، خۇدايىڭ ئادىل بولغان بولسا، سېنى مەھكۇم قىلىپ قويمايتتى». ئۆتۈكەندىكى دىنسىز ئۇيغۇرلارنىڭ، يەنى ئاپتور نەزىرىدە ئاقىل سۈپىتىدە ئوبرازلاشتۇرۇلغان ئاتېئىسىتلارنىڭ مەنتىقىسىمۇ ئۇلارنىڭ يۇقىرىدا قويغان سوئاللىرىدىن مەلۇم بولۇپ تۇرغاندەك مەزكۇر دىنسىز خىتاينىڭ زاكونى ۋە مەنتىقىسىدە سوئال قويماقتا. دەرۋەقە، مەزكۇر ئاتېئىست خىتاينىڭ ئۇيغۇرلارنىڭ ئىسلامغا ئەقىدە قىلىشىنى ئاتېئىستلىق نەزەر بىلەن خۇدا بىلەن تۈزۈلىدىغان توختام، خۇدانىڭ ئىبادەت قىلىدىغان بەندىگە ئېھتىياجى باردەك، بەندە ئۆزىگە ئىبادەت قىلسا ئۇنىڭغا مەڭگۈ دۆلەت سۈرۈپ غالىب كېلىدىغانلىقى بىلەن ۋەدە قىلىدىغاندەك ئويلايدۇ، ئۆتكۈنچە مەغلۇبىيەتلەرنىڭ ۋاقىتلىق ئىكەنلىكىدەك، قانۇنىيەتكە ئۇيغۇن ئىش تۇتۇلغان چاغدا، سەۋەبكە قاراپ نەتىجىنىڭ دىندار ياكى دىنسىز دېمەستىن، ئاتېئىست ياكى مۇسۇلمان دېمەستىن ئىشقا ئېشىشىغا يول قويىدىغانلىقىنىڭمۇ بىر دىنىي چۈشەنچە ئىكەنلىكىنى نەزەرگە ئالمايدۇ. يەنى مەزكۇر ئاتېئىستچە زېھنىيەتتە دىندار بىلەن خۇدانىڭ مۇناسىۋىتى «مەن ساڭا ئىبادەت قىلدىم، ئەمدى ماڭا ياردەم قىلىشىڭ كېرەك»، دەيدىغان زاكون ئاساسىدىكى سودىلىشىشمۇ، ياكى دىن ۋە دىندارلىق بۇنداق ماتېرىيالىست زېھنىيەتتىن ئادا-جۇدامۇ، دېگەن نۇقتىلارنى ھېچ نەزەرگە ئېلىپ سالمايدۇ. دىندارلار نەزىرىدە ئەھۋال راستتىنلا شۇنداقمۇ، ياكى ئۇلارنىڭ بەندىلىك چۈشەنچىسى، تەڭرى چۈشەنچىسى، دۇنيانىڭ نىزامى، يەر يۈزىگە تەڭرىنىڭ قويغان قانۇنىيەتلىرى، يېڭىش ۋە يېڭىلىنىش، نۇسرەت ياكى غەلىبە چۈشەنچىلىرى دىن ۋە دىندارلار نەزىرىدە ئەسلىدە قانداق ئىدى، دېگەننى ھېسابلىشىپ ئولتۇرمايدۇ-دە، دىندارلار تەڭرىگە ئىبادەت قىلىدىغان ۋاقىتتا، تۈگەل ئۆزىنىڭ مەغلۇپ بولماسلىقى ئۈچۈن ھەمدەمگە دەرھال ئۇچۇپ كېلىدىغانلىقى بىلەن توختاملاشقاندەك بىر ۋەزىيەتنى ئالدىن ئويلاپ مۇقىمدىۋالىدۇ ۋە بۇنىڭدا دىننىڭ ئەقىل ئۈستىگە قۇرۇلۇشىنىڭ مۇمكىنسىزلىكىنى مۇئەييەنلەشتۈرىدۇ. شۇنىڭ بىلەن مەزكۇر ماتېرىيالىست ئۆزىنى ئۆزى ھەقلىق چىقىرىپ تۇرۇپ دىندارلارغا ۋە دىندارلىققا باھا بېرىدۇ. لاگېردىكى ئاتېئىستنىك مەنتىقىسىنى ئەگەر بەدىئىي تىلغا چۈشۈرگىنىمىزدە، ئۆتۈكەندىكى دىنسىز ئۇيغۇرلار بىلەن ئوخشاش مەنتىقىدە ئىكەنلىكى ئۆز - ئۆزىدىن مەلۇم بولۇپ، بۇ مەنتىقە بويىچە خۇددى ئۆتۈكەندىكى ئاتالمىش «دىنسىز ئۇيغۇرلار»غا ئوخشاش، مەزكۇر لاگېردىكى ئاتېئىست خىتاي دىندار ئۇيغۇرغا شۇ مەنتىقە بىلەن زاكون قويماقتا: «سىلەر ئاللاھقا ھۆرمەت قىلغان، ھەر مەھەللىگە مەسجىد سالغان، ھەر ئۆيدىن بىر بالىنى قۇرئان يادلىتىپ قارىي قىلىدىغان تۇرۇپ نېمىشقا يۇرتۇڭلاردىن قوغلاندىڭلار؟ سىلەر ھۆرمەت قىلغان، سەجدە قىلغان ئاللاھىڭلار نېمىشقا سىلەرنى قوغدىمىدى؟ سىلەر بۇنى ئاللاھتىن كەلگەن سىناق دەيسىلەر، ئۇنداقتا ئاللاھىڭلار سىلەرنى قاچانغىچە سىنايدىكەن، پەقەت سىلەرنىلا ئاياغلاشماس سۈرگۈن، سەرسانلىق ۋە ۋەيرانچىلىق بىلەن سىنامدىكەن؟ نېمىشقا خۇدايىڭلار سىلەردەك خۇداگۇي ئەرەبلەرنى، پارس ۋە مالايلارنى سىنىماي پەقەت سىلەرنىلا سىنايدىكەن؟ ئاللاھىڭلار ئادىل بولسا سىلەرنى قوغلاپ چىقارغان خىتايلار ئىچىدىكى مۇسۇلمانلارنىمۇ سىلەرگە ئوخشاش سىنىماي دائىم سىلەرنىلا مۇسىبەت بىلەن سىنايدۇ؟..».\n\nمانا بۇ مەنتىقىدە ئاپتور ياراتقان ماتېرىيالىست ئۇيغۇرلارنىڭ زېھنىيىتى بىلەن زۇمرەت خانىمنى قىيناۋاتقان چاغدىكى ئاتېئىست خىتاينىڭ زاكونى ئوخشاش كاتېگورىيەدە بولۇپ، بۇ قەدەر ئوخشاشلىق، بۇ قەدەر باب كېلىشلەرنىڭ، ئاپتورنىڭ زېھنىيىتىدىكى مەدھىيە ئوبرازى بولغان ئاتېئىستلار بىلەن بىردەك بولۇشىنىڭ تاسادىپىيلىق بولۇشىنىڭ مۇمكىن ئەمەسلىكى، سېنارىيەدىكى ئورۇنلاشتۇرۇشنىڭ لاگېردىكى ئاتېئىستنىڭ مەنتىقىسى بىلەن ئوخشاش تەرزدە مەسىلىنى ئىلگىرى سۈرۈۋاتقانلىقى پاراسەتلىك ئوقۇرمەن ئۈچۈن ئېنىق مەسىلە.\n\nبۇ نۇقتىلارنى يەنە ئۆتۈكەنگە كېلىپمۇ دىندارلىقىنى بۇرۇنقىدەكلا پاسسىپلىق بويىچە ئىشلىتىپ نىزا چىقىرىۋاتقان تارىملىق بۇددىستلارغا كايىغان، ھەمدە دىنسىز ئۇيغۇرلارغا ۋاكالىتەن چۈشەنچە بېرىپ ئېيتقان بىلگە قاغاننىڭ تىلىدىكى «بىز ئەركىنلىك ئۈچۈن كۆكتىن تامغان، يەردىن ئۈنگەن مىللەت» بايانىنىڭ داۋامىدىكى سۆزلەرمۇ تەكىتلەيدۇ: «بىز ئۇيۇشقان ئۇيغۇر بولغاچ سىلەرگە ئىشىنىمىز، ئەمما سىلەرنى خىتايغا قۇل قىلغان بۇتقا ئىشەنمەيمىز. بىز باشتىكى ئەقىل ۋە قولىمىزدىكى قىلىچقا ئىشىنىمىز، ئۇيغۇر ھەرقانداق قۇللۇققا قارشى، شۇڭا بىز بۇتقا قۇل بولمايمىز ھەمدە ھەرقانداق قۇللۇققا گول بولمايمىز...» (3).\n\nيۇقىرىقى بايانلار دەرۋەقە پۈتۈنلەي ئاتېئىست زېھنىيەت بىلەن ئېيتىلغان بولۇپ، ئاپتور مەزكۇر سېنارىيەسىدە دىندارلارنى ئو قەدەر سەلبىي ۋە بىزارلىق ئېلىپ كەلگۈچى پاسسىپ ئىنسانلار قىلىپ تەسۋىرلىگەن بولسا، بىلگە قاغان تىلىدا، يەنى ئۇيغۇرلارنىڭ رەھبىرى ۋە يولباشچىسىنىڭ تىلىدا دىنسىز ئۇيغۇرلارنىڭ تەرىپىنى ئالىدىغان تىپىك ئاتېئىست زېھنىيەت بىلەن ئىپادە بېرىشكە ئورۇنلاشتۇرغان. مانا بۇ پىكىرلەر ئۆز نۆۋىتىدە بۈگۈنكى سېكولار زېھنىيەتلىك ماتېرىيالىست زىيالىيلارنىڭ مەنتىقىسى بولۇپ، ئۇلارچە بولغاندا ياراتقۇچى ئاللاھقا بەندىلىك قىلىش بىلەن ئىنسانلارغا زۇلۇم قىلىپ تۇرۇپ مەجبۇرىي قۇل قىلىۋاتقان زالىملارغا قۇل بولۇش ئوتتۇرىسىدا پەرق يوق. شۇڭا، ئاتالمىش ھۆرلۈكنىڭ يولى ئۇلارنىڭ نەزىرىدە خۇددى ئاپتور زېھنىيىتىدىكى ھەمدە دىنسىز ۋە دىندار ئوتتۇرىسىدا گەپنى لىللا قىلىپ كەسكۈچى قىلىپ كۆرسىتىلگەن بىلگە قاغاننىڭ تىلىدىكى «بىز باشتىكى ئەقىل ۋە قولىمىزدىكى قىلىچقا ئىشىنىمىز، ئۇيغۇر ھەرقانداق قۇللۇققا قارشى، شۇڭا بىز بۇتقا قۇل بولمايمىز ھەمدە ھەرقانداق قۇللۇققا گول بولمايمىز...» دېگەن شوئارى بىلەن بىردەكلىككە ئىگە.\n\nئەسەردە ئاپتور يەنە بىلگە قاغان تىلى بىلەن يۇقىرىقى سۆزلەرگە ئۇلاپ مۇنۇلارنى جاكارلايدۇ: «بىز ھىندىچە نومغا بويسۇنمايمىز، بىزنىڭ تاشقا ئويۇلغان ئۇيغۇرچە قانۇنىمىز بار، بىزنىڭ بايلىقىمىزنى، بەختىمىزنى بۇت ياراتمايدۇ. بىز ئۇنى ماڭلاي تەرىمىز بىلەن بەرپا قىلىمىز. بىزنى ياۋدىن بۇت ساقلىمايدۇ، قىلىچ ساقلايدۇ. سىلەرنى خىتايدىن قوغدىيالمىغان بۇت ئېلىمىزنى قوغداپ بەرمەيدۇ. بىز قۇتلۇق ئەلنى، ئەزىز مىللەتنى باشتىكى ئەقىل، قولدىكى قىلىچ بىلەن ئۆزىمىزنى قوغدايمىز»(4).\n\nئاپتورنىڭ ئۇيغۇرلارغا باش قىلىپ تەيىنلىگەن بىلگە قاغان ئوبرازىدىكى مەزكۇر باياناتىدا دىنسىز ئۇيغۇرلارنىڭ تەرىپىنى كۈچلەندۈرگەن ۋە ئۇلارنى ھەقلىققا چىقىرىش يۈزىسىدىن ئېيتقان يۇقىرىقى ئۈزۇندىدىن كۆرۈۋېلىشقا بولىدۇكى، ئاپتور بىلگە قاغاننىڭ «بىز تەڭرىنىڭ قوڭۇر يەردىكى ئەركىلىرى»، «بىز ئەركىنلىك ئۈچۈن كۆكتىن تامغان، يەردىن ئۈنگەن مىللەت»، دېگەن سۆزلىرىدىن تاكى «بىزنى ياۋدىن بۇت ساقلىمايدۇ، قىلىچ ساقلايدۇ... ئەقىل ۋە قورالغا ئىشىنىمىز، ئەقىل ۋە قورالغا تايىنىپ مىللەتنى قوغدايمىز»، دېگەن سۆزلىرىگىچە بولغان سۆزلەر دەرۋەقە ئاپتور نەزىرىدىكى پاسسىپلىق ۋە بىزارلىق ئوبرازلىرى بىلەن بويىۋەتكەن بەتبەشىرەلەشتۈرۈلگەن دىندارلارغا قارشى ئاقىلانە يول سۈپىتىدە پۈتۈنلەي پوزىتىۋىست سېكولار زېھنىيەتتىكى زىيالىيلارنىڭ يۈرەك سۆزلىرىنى ئىپادىلەش ئارقىلىق ئوقۇرمەن ئەۋلادلارنىڭ زېھنىگە ئاتالمىش بىلگە قاغان ئىدېئولوگىيەسىنى پىچىرلىماقچى بولغان.\n\nئاپتور يەنە خۇددى ئالدىنقى تېمىدىكى ئۇسلۇبىغا ئوخشاش، ماھىيەت ۋە مۇددىئا نۇقتىسىدىن بۈگۈنكى ئۇيغۇرلارنىڭ دىن چۈشەنچىسىنى بۇت، نوم قاتارلىق ئاتالغۇلارنى ئىشلىتىپ قامچىلىماقچى بولغان بولۇپ، مىللەتنى قۇتقۇزۇشنىڭ يولىنىڭ بۇددىستلارغا پەند بەرگەن ئاتالمىش ئەپسانىۋى ئوبراز «بىلگە قاغان»نىڭ ئىلگىرى سۈرگىنىدەك، دىنغا يېقىن يولىماسلىق، پەقەتلا ئەقىل ۋە قورالغا تايىنىپ مىللەتنى قۇتقۇزۇش لازىملىقى ئىلگىرى سۈرۈلگەن. ئەگەر بىز بىلگە قاغان ئوبرازىدا ئىپادىلەنگەن مەزكۇر سېكولار زېھنىيەتنى تۆۋەندىكىچە ئوقۇغىنىمىزدا، ئاپتورنىڭ يۇقىرىقى سۆزلىرى كۆپ تەڭرىچىلىك ئېتىقاد شەكلى بولغان بۇتلارغا چوقۇنىدىغان بۇددىستلارغا ئەمەس، ئەكسىچە بىرلا خۇداغا، يەنى ئاپتور نەزىرىدىكى بۇت (خۇدا) غا چوقۇنۇۋاتقان مۇسۇلمانلارغا ئاتالمىش ئاقىلانە سۆزى بىلەن خىتاب قىلىۋاتقانلىقىنى ئىلغا قىلماق تەس ئەمەس. ئاپتور زېھنىيتىدىكى ئوبراز بويىچە بۇت ۋە نوم قاتارلىق سىمۋول ئىپادىلەر ئىشلىتىلگەن مەزكۇر باياندا بىلگە قاغان تىلى ئارقىلىق شۇ تەرزدىكى سۆزلەرنى زېھنىمىزغا پىچىرلىماقچى بولىدۇ: «بىز ئۇيۇشقان ئۇيغۇر بولغاچ سىلەر (دىندار) لارغا ئىشەنمەيمىز، ئۇيغۇر ھەرقانداق قۇللۇققا قارشى، شۇڭا بىز بۇت(خۇدا)غا قۇل (بەندە) بولمايمىز ھەمدە «ھەر قانداق قۇللۇق»قا گول بولمايمىز. بىز ھىندىچە (ئەرەبچە) نوم (قۇرئان) غا بويسۇنمايمىز، بىزنىڭ تاشقا ئويۇلغان پۈتۈكلىرىمىز بار. بىزنىڭ بايلىقىمىزنى، بەختىمىزنى خۇدا ياراتمايدۇ، بىز ئۇنى ماڭلاي تەرىمىز بىلەن بەرپا قىلىمىز. بىزنى ياۋدىن بۇت (خۇدا) ساقلىمايدۇ، قىلىچ (قورال) ساقلايدۇ. سىلەرنى خىتايدىن قوغدىيالمىغان بۇت (خۇدا) ئېلىمىزنى قوغداپ بەرمەيدۇ. بىز قۇتلۇق ئەلنى، ئەزىز مىللەتنى باشتىكى ئەقىل، قولدىكى قىلىچ بىلەن ئۆزىمىز قوغدايمىز.».\n\nكۆرۈۋېلىشقا بولىدۇكى، ئاپتور ئىسكەندەر ھەققىدە دىۋاندا كەلگەن ئىككى رىۋايەتنى باشقا مۇناسىۋەتلىك ۋە مۇناسىۋەتسىز ئۇچۇرلار بىلەن خامانلاپ بەدىئىيلىك نىقابى ئاستىدا ھەر تۈرلۈك ئىدېئولوگىيەلىك قاراشلارنى تارىخ سىياقىدا ئوقۇرمەننىڭ زېھنىگە نەقىشلىمەكچى بولغان. ئۇيغۇرلارنى ئالېكساندردىن كەلگەن مەدەنىيەتكە ئىگە چىقماي دىنغا ئىشەنگەندىن كېيىنكى دەۋرلەردە دىننىڭ كاساپىتىدىن بۇرۇنقى مەدەنىيەتنىڭ كۆمۈلۈشىگە سەۋەبچى بولغان. تاشقى تاجاۋۇزچىلارغا قارشى تۇرۇشقا توغرا كەلگەندە دۆلەت مىقياسىدا ئىككى قاشقا بۆلۈنگەن ئىككى گۇرۇپپا دىندار ئاپتورنىڭ ئىپادىسى بىلەن بىر - بىرىگە قارشى پەتىۋا پىچىشىپ، بىرلىك يارىتالماي مەغلۇپ بولغان.\n\nئاپتور يەنە سېنارىيەدىكى مەغلۇبىيەتنىڭ ھېساب - كىتابىنى قىلماق ئۈچۈن ئۆتۈكەندىكى دىنسىز ئۇيغۇرلار توپىنى توقۇپ چىققان بولۇپ، ئۇلار ھەققىدە مۇستەقىل ھالىتىدە يۈز يىللاپ ياشاپ كەلگەنلىك توغرۇلۇق ساختا تارىخنى ياسايدۇ. ئاندىن ئۇلارنى مەغلۇپ بولۇپ سۈرگۈن ۋە سەرسان ياشاۋاتقان دىندار توپقا ئىگە چىقارغۇزىدۇ. ئارقىدىن ئۇلارنىڭ تىلى بىلەن ئەينەن بۈگۈنكى سەرسانلىقتا ياشاۋاتقانغا ئوخشاش قىسمەتتىكى ئۇيغۇرلارغا مەغلۇبىيەتنىڭ باش جاۋابكارىنىڭ دىندارلىق ئىكەنلىكى، سەرسانلىقنى تۈگىتىش ئۈچۈن خۇداغا بەندە بولۇشنى قويۇپ ئەقىل ۋە قورالغا تايىنىشقا چاقىرىدۇ. قىسقىسى، بۇ سېنارىيەدە لاگېردا بەئەينى خىتايلارنىڭ دىنسىزلاشتۇرۇش تەشۋىقاتلىرىدا ئۆگىتىلىۋاتقان «ئىسلام دىنى ئۇيغۇرلارغا سىرتقى كۈچلەرنىڭ ئېلىپ كىرىشى بىلەن يېيىلغان بىر خىل كېسەللىك» دېگەن ئىدىيە بىلەن ئوخشاش نەغمىگە چېلىۋاتقان بۇ ئاپتورنىڭ زېھنىيىتىدە ھىندىستانلىق تىجارەتچىلەرنىڭ ئۇيغۇرلارنىڭ بازىرىنى كاساتلاشتۇرۇپ ئۆز بازىرىنى قىزىتىش تىپىدىكى ئويۇنلىرىغا ئۇيغۇرلارنىڭ ئالدىنىپ كېتىپ تاكى بىلگە قاغاننىڭ ۋەزىيەتكە باھا بېرىپ دىنسىزلىقنى شوئار قىلغان باياناتىغا قەدەر تارتقۇلۇقلارنى تارتىپلا كېلىدۇ. يەنى، ئاپتور نەزىرىدىكى مەزكۇر ئەدەبىي تەشۋىقاتتىمۇ ئوخشاشلا دىننىڭ ئۇيغۇرلارغا كېلىشى چەتئەل كۈچلىرىنىڭ سىڭىپ كىرىشى بىلەن، ئالداپ دىنغا باشلاش نەيرەڭلىرىگە ئۇيغۇرلارنىڭ ئالدىنىپ دىندار بولۇپ كەتكەنلىكى سەپسەتىسى بىلەن ئوخشاش مۇددىئانى تەڭكەش قىلىپ كەلگەن. يېغىپ ئېيتقاندا، مەزكۇر ئەدەبىي ئەسەردە ئۇيغۇر ئەۋلادلارغا تارىخنى سۆيدۈرۈش، ئەدەبىي جەھەتتىن تارىخنى ھېكايىلەشتۈرۈپ، چۆچەكلەشتۈرۈپ ئاڭلىتىش شوئارى بىلەن دىققەتنى تارىخىي پۇراقلارغا تولغان سىمۋوللۇق بايانلارغا بۇرىغان بولسىمۇ، ماھىيەتتە ئاپتور بۈگۈننىڭ سېكولار زېھنىيىتىدىن، ئاسارەت دەۋرىدىكى كوممۇنىزم مائارىپىدا يېتىشكەن شالغۇت زېھنىيەتلىك زىيالىيلارچە ھېسسىي، دوگماتىك، يۈزەكى ۋە ماتېرىيالىستچە تەپەككۇر رامكىسىدىن چىقالمىغان. چوڭلارغا قارىتا تەشۋىقات جەھەتلەردە دىققەتنى تارىخنى ھېكايىلەشتۈرۈشكە بۇرىغان بولسا، بىۋاسىتە كىتاب بىلەن يۈزلىشىپ، كىتابتىكى تەسۋىرلەر بىلەن سەيلى قىلىپ، كىتابتىكى تەسۋىرلەردىن بۈگۈنكى ھاياتىغا، تەپەككۇر ئۇسۇلىغا يورۇقلۇق ئىزدىمەكچى بولغان پەرىشتە سۈپەت ئەۋلادلارغا بولسا، تىپىك سېكولار، پوزىتىۋىست ئىدېئولوگىيەلەر ۋە ئورىيانتالىستچە تارىخ چۈشەنچىلىرىگە تولغان بىر تالاي قوراشتۇرۇلمىلار دۆۋىسىنى تەقدىم قىلىش ئارقىلىق بەئەينى سۈنزىنىڭ 8 - تەدبىرىگە ئۇيغۇن بولغان «قۇيرۇق كۆرسىتىپ، ئۆپكە سېتىش» ھېيلىسى بويىچە مۇۋەپپەقىيەتلىك ئىزدىگەن.\n\nبىر مىللەتنىڭ تارىخى، مەدەنىيەت تەجرىبىلىرى ھەمدە ئۇ مىللەتنىڭ دۇنيا قارىشىنى شەكىللەندۈرگەن دىنىي قىممەتلىرى ۋە ئۇلارنىڭ ئۆزلۈكىنى، كىملىكىنى قۇرۇپ چىقىدىغان مىللىي ئۇنسۇرلىرى ئەمەلىيەتتە شۇ مىللەتنىڭ ھەقىقەتلىرىدۇر. مەزكۇر «ئۇيغۇر بۇلاق» ناملىق ئەسەر بولسا، مىللەتنىڭ ھەقىقەتلىرىگە مەشئەل تۇتۇشنى ئەمەس، ئەكسىچە ھەقىقەتلىرىنى ئاستىن - ئۈستۈن قىلىش، چۆكۈرۈش، سەپسەتىلەشتۈرۈش، قالايمىقانلاشتۇرۇش، بەلكى بۈگۈنگە ئۇلاشتۇرغان ئۇزۇن يىللىق مەدەنىيەت كىملىكىنىڭ ئۇل ئاساسلىرىدىن ۋاز كېچىشنى تەرغىب قىلىشنى، ئوقۇرمەننىڭ زېھنىنى مانا بۇ غايىلەرگە يېتەكلەش ئۈچۈن غىدىقلاشنى نىشان قىلغان. نەتىجىدە ئاپتور بۇ ئەسەر ئارقىلىق يالقۇن روزى ئەپەندىمنىڭ مۇئەييەنلەشتۈرۈشى بويىچە، مىللەتنىڭ ھەقىقەتلىرىنى سېتىپ يېيىش تىپىدىكى «ھايانكەشلىك» خاراكتېرىنى ئۆزىدە مۇجەسسەملەشتۈرگەن، بەلكى بۇ خۇسۇستا نەمۇنە تېكلىگەن. شۇنداقلا مەزكۇر ئەسەرنىمۇ شالغۇت زېھنىيەت ئىنشا قىلىش تىپىدىكى ئەسەرلەردىن بولۇش جەھەتتىكى نامزاتلىقنى قولغا كەلتۈرۈشتە مۇۋەپپەقىيەت قازانغان ئۆرنەكلىك ئەسەر، دەپ مۇئەييەنلەشتۈرۈشكە بولىدۇ.\n\n## [مەنبە ۋە ئىزاھاتلار]\n1) ئۇيغۇر بۇلاق، 90- بەت.\n2) ئۇيغۇر بۇلاق، 98~99- بەتلەر.\n3) ئۇيغۇر بۇلاق، 102- بەت.\n4) يۇقىرىقى مەنبە."}
{"title": "«ئۇيغۇر بۇلاق» ۋە ئەدەبىيات ھايانكەشلىكى (5)", "author": "بۇرھان مۇھەممەد (Burhan Muhammed)", "date": "Unknown", "tags": ["ئەدەبىي تەنقىد", "ئۇيغۇر بۇلاق", "ئابدۇۋەلى ئايۇپ", "فارابىي", "تارىخىي بۇرمىلاش", "شالغۇت زېھنىيەت", "ئىسلام مائارىپى"], "content": "# «ئۇيغۇر بۇلاق» ۋە ئەدەبىيات ھايانكەشلىكى (5)\n\n**(ئەدەبىياتىمىزنى قاماللاپ كەلگەن ھايانكەشلىك ۋە زېھنىي سۇيىقەستچىلىكنىڭ كۈنىمىزدىكى تىپىك ئۆرنىكى بولغان «ئۇيغۇر بۇلاق» ناملىق ئەسەر ھەققىدە ئوبزور)**\n\n**ئاپتورى:** بۇرھان مۇھەممەد\n\n## 2. تارىختىكى فارابىي ۋە ياساپ چىقىلغان «فارابىي» مەسىلىسى\n\n### [تارىخىي شەخسلەرنىڭ سۇيىئىستېمال قىلىنىشى]\nئەسەردىكى يەنە بىر تارىخىي ئوبراز تۈركىي خەلقلەرنىڭ ئورتاق پەخرى، ئىسلام دۇنياسىنىڭ دانىشمىنى ۋە ئىنسانىيەت ئىلىم ۋە مەدەنىيەت تارىخىدا ھۆرمەتكە سازاۋەر بۈيۈك نامايەندىلەردىن بىرى بولغان ئەبۇ نەسىر مۇھەممەد ئىبنى مۇھەممەد ئىبنى تارخان ئىبنى ئۇزلۇغدۇر. «ئۇيغۇر بۇلاق» كىتابىنىڭ ئۇسلۇبى ۋە خاراكتېرىدىن مەلۇم بولۇپ كەلگەندەك، ئاپتور بەدىئىيلەشتۈرگەن ۋە ئىجاد قىلىنغان شەخسلەر، ئاتېئىستلىقى، دىنسىزلىقى بىلەن قانداقتۇر بۈگۈنكى ئىنسانلار نەزىرىدە ئىلغارلىق سانىلىدىغان سۈپەتلەرگە ئوراپ تاشلىنىش بىلەن ئىلغار، دانا قىلىپ تەسۋىرلەنگەن. قاچانكى زاۋاللىق ۋە مەغلۇبىيەتكە يۈز تۇتسا، مەزكۇر بەدىئىي شەخسلەر ئاقىلانە شوئارلىرى ئاساسىدا مىللەتكە ئاتالمىش «چىقىش يولى»نى كۆرسەتكۈچىلەر قىلىپ تەسۋىرلەنسە، ھەقىقىي تارىخىي شەخسلەر ۋە ئۇلارنىڭ شانلىق ئوبرازى ۋە نام - شەرەپلىرى ئاپتور ئالغا سۈرمەكچى بولغان ئىدىيەنى دەستەكلەشكە ياردەمچى رول ئورنىدا ئىشلىتىلگەن ياكى بولمىسا ئوقۇرمەننىڭ دىققىتىنى تارىخنىڭ ئىچىدە كېتىۋاتقانلىققا جەلپ قىلىش ئۈچۈن ئارىيەت ئورنىدا ئىشلىتىلگەن. بىز يەنە ئاپتورنىڭ مەزكۇر تارىخىي ئوبرازلارنى قانداقتۇر ئاپتورنىڭ ئوقۇرمەننى «ھەق راس»، دەۋەتكۈزمەكچى بولغان نۇقتىئىينەزەرلىرىنى بازارغا سېلىشتا ياردەمچى رول سۈپىتىدە ئىشلەتكەنلىكىنى كۆرىمىز. ئەسەردە ئەنە شۇنداق تارىخىي ھەقىقىتى نامەلۇم بولغان، بەدىئىي توقۇلما ئېھتىياجى بىلەن ئويدۇرۇپ چىقىلغان «شۇخان»، «قازۋىن»، «بىلگە قاغان»، «ئەندىر» قاتارلىق ئىجادىي قەھرىمان ئوبرازلارنىڭ ئىنتايىن گەۋدىلىك ھەمدە ئاپتور زېھنىيىتىدىكى «ئۇيغۇرلۇق»نىڭ ۋەكىللىرى قىلىپ تەسۋىرلەنگەنلىكىنى كۆرگەن بولساق، مەزكۇر ئوبرازلارنىڭ يەنە ئاپتورنىڭ ئۇيغۇرلۇق دۇنياسىنىڭ رېئاللىقى بىلەن ئالاقىسى يوق ئىدېئولوگىيەلەرنى بازارغا سېلىشقا، شۇنداقلا ئۇيغۇرلۇق مەپكۇرىسى ۋە تارىخىي تەجرىبىلىرىگە ئالاقىسىز بولغان بىر تۈرلۈك «ئۇتوپىيەلىك» ئارزۇلىرىنى ئىشقا ئاشۇرۇشقا ۋاسىتە قىلغانلىقىغا، ئاتالمىش شالغۇت زېھنىيەتتىكى سېكولار ۋە پوزىتىۋىستچە دۇنيا قاراش ھەمدە ماتېرىيالىستىك ئاڭ - تەسەۋۋۇرلارنى بېيىتىشقا كۈچىگەنلىكىگە ۋە بۇ رولنى ئۆتىگۈچىلەرگە باش روللۇقنى پىچقانلىقىغا شاھىت بولۇمىز. دەرۋەقە، سېنارىيەدىكى ئارىستوتېل، مەھمۇد كاشغەرىي، يۈسۈپ خاس ھاجىپ، فارابىي قاتارلىقلار تارىخىي شەخسىيەت ۋە ھەقىقىي ئوبراز بولۇشىغا قارىماي ئۇلارغا ئىككىلەمچى ھەمدە باش رولچىلارنىڭ سېنارىيەدىكى رولىنى كۈچەيتكۈچى، دەستەكلىگۈچى ياردەمچى رول تۇتقۇزۇلغان بولۇپ، يۇقىرىقىغا ئوخشاش توقۇلما ئوبرازلارغا بولسا، كىتابنىڭ غول قىسمىدا ئىلگىرى سۈرۈلۈۋاتقان تۈپ ئىدىيەلەرنى يورۇتۇشتىكى ئاساسىي ۋەزىپىلەر يۈكلەنگەن. ئېتەكلەر ياقا، ياقىلار ئېتەك قىلىنغان بىر دۇنيانىڭ تىپىك مودېلىنى ياساپ چىقىشقا ئۇرۇنغان مەزكۇر ئاپتور ئۆز ئۇتوپىيەسدە تارىخقا ئائىت ۋە كىملىك شەخسىيەتلىرى ئېنىق بولغان ئوبرازلارنى خۇددى تارىخنى پەش قىلىپ ئىچى قۇرۇقدالغان «ئۇيغۇرلۇق»نى قانداق ساختا ئىدېئولوگىيەلەر بىلەن بېزىمەكچى بولغان بولسا، مەزكۇر تارىخقا ئائىت شەخسىيەتلەرنىمۇ ئەنە شۇ ئۇتوپىيەلىك خام تەسەۋۋۇرلارنى تارىخلاشتۇرۇپ سەپسەتىلەشتۇرۇش ئىشىدا بېزەك ئورنىدا ئىشلىتىشتىن يانمىغانلىقى مەلۇم. ئەسەردىكى بۇ خىل ئۇسلۇب تاكى «بالا ئالىم»(1) ناملىق تېمىغا كەلگەنگە قەدەر داۋاملاشقان بولۇپ، مەزكۇر تېمىغا كەلگەندە ئاپتور يۇقىرىقىدەك «ساختا ئوبرازلار ئاساسىدىكى سەپسەتىلىرىنى ھەقىقىي ئوبرازلارنى «كۈنلۈك قىلىش» ئۇسۇلىدا بازارغا سېلىش مېتودىدىن بىراقلا چېكىنىپ تارىخىي ئوبرازنىڭ ئۆزىنى بىراقلا ساختىلاشتۇرماقچى، تارىختىكى ئەسلىي ئوبرازى بىلەن قىلچە ئۇيۇشمايدىغان شەكىلدە قايتا ياساپ چىقماقچى بولىدۇ. ھەمدە ياساپ چىقىلغان ۋە ساختىلاشتۇرۇلغان ئوبرازنى «ھېكايىلەشتۈرۈلگەن تارىخ» ناملىق بوياقتا ئوقۇرمەنگە سۇنماقچى ۋە بۇ ئوبرازنى مەركەز قىلغان ھالدا مىللەتنىڭ قەھرىمان ئەجدادلىرىنى ئەۋلادلار زېھنىگە ئەسلىگە سادىق بولغان ئاساستا ئەمەس، بەلكى ئۆز زېھنىيىتىدىكى شالغۇت تەسەۋۋۇرلار ئاساسىدا تونۇشتۇرماقچى بولىدۇ.\n\nتارىخىي مەنبەلەردە فارابىينىڭ ھاياتى ۋە ئىش - ئىزلىرى ھەققىدە بالىلىق ۋە ئۆسمۈرلۈك چاغلىرى ھەققىدە ئومۇمەن مەلۇماتنىڭ يوقلۇقى، ئۇنىڭ ھەققىدىكى ئۇچۇرلارنىڭ ئۇنىڭ 40 ياش بىلەن 50 ياش ئارىسىدىكى مەزگىللىرىدە باغداتقا قەدەم قويغان ۋاقتىدىن كېيىنكى دەۋرلەردىن باشلىنىپ قەيتكە ئېلىنىشقا باشلانغانلىقى بۇ ھەقتە ئىزدىنىپ باققان كىشىگە ئايان بولىدىغان ئېنىق بىر مەسىلە. بۇنداق بىر ئەھۋالدا بەدىئىي ئىجادىيەت قىلىشقا توغرا كەلگەندە تارىخىي مەنبەلەردىن چەتنىمىگەن ئاساستا ئوبرازلاشتۇرۇشقا، ئەسەردىكى تارىخىي شەخسنى يورۇتۇش ئۈچۈن ئۇنىڭ ياشىغان دەۋرىنىڭ ئىجتىمائىي ئەھۋالى ۋە شۇ دەۋر جەمئىيىتىنىڭ ئەمەلىي شەرت - شارائىتلىرىنى چىقىش قىلغان ئاساستا يورۇتۇشقا توغرا كېلىدۇ. بىراق، ئۆز مەدەنىيىتى ۋە تارىخىغا مەسئۇلىيەتسىزچە، ئاڭسىزچە مۇئامىلە قىلىپ كەلگەن بۇ ئاپتور فارابىي ھەققىدىكى مەزمۇنلارنى ئۇ قەدەر جۆيلۈمىلەر بىلەن توشقۇزغانكى، ھېكايىلەشتۈرمەكچى بولغان باش قەھرىماننىڭ تارىختىكى ھەقىقىي ئوبرازىغا ئالاقىدار ئىنتايىن كەڭ تەتقىقات ۋە ماتېرىياللار ھەر قايسى تىللاردا تولۇق بولۇشىغا قارىماي فارابىيغا دائىر ھېچبىر بايانىدا چىنلىققا ياكى تارىخىي ئەمەلىيەتلەرگە رىئايە قىلىپ كۆرمىگەن. بەلكى باشتىن ئاياق كاللىسىغا نېمە كەلسە، زېھنىيىتى نېمە بىلەن شالغۇتلاشقان بولسا، ئۇ تەرزدە بىلجىرلاپ ماڭغان. مەسىلەن بۇنىڭ تىپىك مىساللىرىدىن تۆۋەندىكىلەرنى كۆرسىتىپ ئۆتۈشكە بولىدۇ:\n\n### 1. «فارابىي» دېگەن ئىسمنىڭ لەقەم دەپ جۆيلىنىشى(2)\nمەلۇم بولغىنىدەك، تىل ئادىتىدە تارىخىي شەخسىلەرنىڭ، مەشھۇرلارنىڭ ئىسمىنىڭ يۇرت ياكى مەنسۇپ بولغان ئىقلىمىنىڭ نامى بىلەن ئاتاش ئەنئەنىسى بۇرۇندىنلا مەۋجۇت. بۇ نوقۇل مەشھۇرلار ئۈچۈنلا ئەمەس، بەلكى مۇئەييەن بىر جەمئىيەتنىڭ كىشىلىرى ئارىسىدا ئوخشاش ئىسىملارنىڭ كۆپ بولۇشىغا ئوخشاش بىر قاتار ئىجتىمائىي سەۋەبلەر ئاساسىدا كىشىلەر ئۆزلىرىنىڭ ئىسىم - فامىلىسىنىڭ كەينىگە يۇرت تەۋەلىكى، ياكى ئىقلىم تەۋەلىكىنى ئىپادىلەپ «ئىي» قوشۇمچىسى بىلەن قوشۇپ ئىپادىلەيدۇ. ياكى بولمىسا مەزكۇر شەخسنى باشقىلار ئېنىقراق تونۇۋېلىش ئۈچۈن يۇرت ياكى ئىقلىم تەۋەلىكىنى پەرقلەندۈرۈش ئۈچۈن قوشۇپ ئاتايدۇ. «فارابىي» دېگەن ئىسىم خۇددى كاشغەرىي، ياركەندىي، خوتەنىي دېگەنگە ئوخشاش تەۋەلىك ھەمدە مۇئەييەن تارىخىي شەخسنى ئۇنىڭ گەۋدىلىك پەرقلىنىدىغان قىسمى بىلەن قوشۇپ ئاتاش يۈزىسىدىن ئىپادىلىنىدىغان تەۋەلىك ئېنىقلىمىسى بولۇپ، مەيلى ئەرەب تىلىدا بولسۇن، ياكى پارس تىلىدا بولسۇن ياكى تۈرك تىللىرىدا بولسۇن ئىپادە شەكلى ئوخشاش. ئۇيغۇر تىلىدىمۇ ھەم شۇنداق. قەدىمدە ئەرەب تىلىدىن پارسلارغا، پارسلاردىن تۈرك تىللىرىغا، جۈملىدىن ئۇيغۇر تىللىرىغا قەدەر تەسىر ياراتقان بۇ خىل ئاتاش شەكلى ھازىرغا قەدەر داۋاملىشىپ كېلىۋاتقانلىقى، جۈملىدىن ئۇيغۇر تىلىدىمۇ شۇ خىل قوللىنىش داۋاملىشىپ كەلگەنلىكى باشلانغۇچ مەكتەپ سەۋىيەسى كۆرگەن ھەر بىر ئۇيغۇر ئۈچۈن ئېنىق مەسىلە. شۇڭا، كاشغەرىي ئىسمى مەھمۇد كاشغەرىي ئۈچۈن قانداق تەۋەلىك ئېنىقلىمىسى بولغان بولسا، فارابىي ئۈچۈنمۇ ئوخشاش تەۋەلىك ئېنىقلىمىسىنى بىلدۈرىدىغان ئىسىمدۇر. ئىسىم - فامىلىغا قوشۇلۇپ كېلىدىغان تەۋەلىك ئېنىقلىمىسىنى لەقەم دەپ ئاتاش ئۇيغۇر تىل ساھەسىدىكى قاراساۋاتلىقنىڭ ئىپادىسى بولۇپ، «فارابىي» دېگەن بۇ ئىسىم تارىختا لەقەم بولۇپ ئىشلىتىلگەن ئەمەس، بەلكى مەزكۇر يۇرتتىن چىققان نۇرغۇنلىغان ئەللامىلەرنىڭ تەۋەلىك نامىنى بىلدۈرۈپ كەلگەن تەۋەلىك ئېنىقلىمىسى بولغانغا ئوخشاش ئېنىقلىمىلاردىندۇر. ئىسىم - فامىلە ئارقىسىغا ئۇلىشىپ كېلىدىغان فارابىي ياكى ئەلفارابىي ئىسىملىرى فارابىينىڭ لەقىمى بولماستىن، فارابينىڭ تارىخىتىن بېرى ئاتىلىپ كېلىۋاتقان لەقىمى ئاپتور ئۆزى ئاڭقىرىماي تىلغا ئېلىپ كېلىۋاتقان «ئىككىنچى ئۇستاز» دۇر.\n\n### 2. ئەرەب ئۇستازنىڭ فارابىي دەپ ئاتىۋالغانلىقى ھەققىدىكى جۆيلىمىسى\nئاپتور شۇنداق بايان قىلىدۇ: «فارابىينىڭ بالا ۋاقتىدىكى ئىسمى ئەسلىدە مۇھەممەد ئىكەن، دادىسى تارخاننىڭ ئېيتىشىچە ئۇنىڭغا ئىسلامدىكى ئاخىرقى پەيغەمبەر مۇھەممەد ئەلەيھىسسالامنىڭ ئىسمى قويۇلغان ئىكەن. بۇ ئىسىمنى ئۇنىڭغا بوۋىسى ئۇزلۇغ قويغان ئىكەن»(3).\n\nبۇ بايانلاردا ئاپتور ئۆز مەدەنىيىتىنىڭ تارىخىي شەخسىيىتىنى، پەخىرلىك ئەجدادىنى تونۇشتۇرغۇچى ئەمەس، بەلكى بىر ئورىيانتالىستنىڭ ئىسلام مەدەنىيىتىنىڭ بۈيۈكلىرىنى تونۇشتۇرغان ئۇسلۇبىدا قەلەم تەۋرەتكەن بولۇپ، فارابىيغا مۇھەممەد دەپ ئات قويۇلۇشىنى پەيغەمبىرىمىزنىڭ مۇبارەك ئىسىم - شەرىفىگە باغلانغانلىقىدەك ئىسلامىي روھ ئەكس ئەتتۈرۈلۈش ئورنىغا «ئىسلامدىكى ئاخىرقى پەيغەمبەر مۇھەممەد ئەلەيھىسسالامنىڭ ئىسمى قويۇلغان» دەپ كۇپايىلەنگەن.\n\nئاپتور يەنە فارابىينىڭ «فارابىي» دەپ ئاتىلىشىنى ئەرەب ئۇستازى قويغان لەقەم، دەيدۇ ھەمدە يۇقىرىقى بايانىنىڭ داۋامىنى ئۇلاپ فارابىينىڭ ئوترار دەپ ئاتىلىدىغان يۇرتىنى ئەرەبلەر فاراب دەيدىغانلىقىنى، فارابىي سەككىز ياشقا كىرگەن ۋە بۇخارادىكى مەدرىسەگە ئوقۇشقا كىرگەن چېغىدا «ئەرەب» ئىكەنلىكى ئىلگىرى سۈرۈلگەن مەزكۇر ئۇستازىنىڭ فارابىينىڭ ئىسمى ۋە يۇرتىنى سورىغاندىن كېيىن ئۇنىڭغا ئەرەبنىڭ ئىسىم چاقىرىش ئادىتى بويىچە «فارابىي» دەۋالغانلىقىنى ئىلگىرى سۈرىدۇ. ئاپتورنىڭ بۇ تەرزدە بايان سۈرىشىمۇ ئۇنىڭ فارابىي ۋە ئۇنىڭ ياشغان دەۋرىنى، جۈملىدىن ئەينى دەۋر ماۋارەئۇننەھر تۈرك ئىسلام مەدەنىيىتىنىڭ پارلاۋاتقان، ئىلمىي گۈللىنىش قەد كۆتۈرگەن بىر دەۋرىنى ئازراقمۇ چۈشەنمەيدىغانلىقىنى، چۈشەنمىگەندىن سىرت ئىزدىنىپ سۆزلەش ئورنىغا قارىسىغا جۆيلۈشنى ئالدىنقى ئورۇنغا قويغانلىقىنى ئىپادىلەپ تۇرماقتا. چۈنكى، مەزكۇر ئاپتور فارابىي ھەققىدىكى ئانا مەنبەلەردىن ھېسابلىنىدىغان ئىبنى خەللىكاننىڭ تارىخ كىتابىغا قارىغىنىدا ئىدى، ئەرەبلەرنىڭ ئوترارنى فاراب دەۋالمىغانلىقىنى، بەلكى فاراب مەزكۇر شەھەرنىڭ ئوترار دەپ ئاتىلىشتىن بۇرۇنقى نامى ئىكەنلىكىنى، فارابىي ياشىغان دەۋردىن كېيىنكى ئەسىرلەردە فاراب شەھرىنىڭ ئوترار دېگەن ئىسىم بىلەنمۇ مەشھۇر بولغانلىقىنى بىلەتتى. بۇنداق بولغاندا فارابىينىڭ ئەلفارابىي نامى ئۇنىڭ شۇ دەۋر يۇرت تەۋەلىكىنى بىلدۈرىدىغان ئىسىم بولۇپ، مەلۇم بولغىنىدەك بۇ ئىسىم فارابىينىڭ يۈرت كېزىپ ئىلمىي پائالىيەت قىلىشى ۋە 20 يىللىق باغداتنى ماكان تۇتۇپ ئىلمىي ئىزدىنىش ۋە تەتقىقات بىلەن شۇغۇللىنىشى ھەمدە ئۆز ئالدىغا ئوقۇ - ئوقۇتۇش ئېلىپ بېرىشى قاتارلىق جانلىق ھەرىكەتلىرى تۈرتكىسىدە نامى ئەتراپقا يېيىلغان ۋە شۇ دەۋر ئىلىم ساھەلىرىدە ھەمدە كېيىنكى تارىخچىلار تىلىدا ئەلفارابىي، نامى بىلەن بىلىنىپ كەلگەن. قانداقتۇر ئاپتور ئويدۇرۇپ چىققاندەك ئەرەب ئۇستازى دەۋالغان، ياكى 8 يېشىدا ئەرەب ئۇستازى فارابىيغا قويۇپ قويغان ئاتالمىش لەقەم جۈملىسىدىن ئەمەس.\n\n### 3. مۇھەممەد ئىسمىنىڭ «مەخەم» دېيىلگەنلىك جۆيلىمىسى\nئاپتور ئەسەردە «شۇڭا ئۇستازى ئۇنى فارابىي دەۋاپتۇ، شۇندىن كېيىن ئۇنىڭ ئىسمى يۇرتتا فارابىي بولۇپ قاپتۇ. ئاتا - ئانىسى بولسا ئۇنىڭ مۇھەممەد دېگەن ئەرەبچە ئىسمىغا تىلى كەلمەي مەخەم دەيدىكەن»(4)، دېگەن بايانلىرى ئارقىلىق فارابىينىڭ مۇھەممەد دېگەن ئىسمىنىڭمۇ، فارابىي دەپ ئاتىلىشى ۋە شۇنداق دەپ تونۇلۇشىنىمۇ ئەرەبكە تۇتاشتۇرماقچى بولىدۇ. يەنى مەزكۇر سېنارىيەدە ئاپتور تۈركىستان ئىلىم - مەرىپىتىنىڭ ئوچاقلىرىدىن ھېسابلانغان بۇخاراغا، يەنە كېلىپ ماۋەرائۇننەھردىن ئىبارەت تۈرك ئىسلام مەدەنىيىتى ھاكىم بولۇۋاتقان ھەمدە تىپىك تۈرك خاراكتېرگە ئىگە بىر جۇغراپىيەنىڭ باشلانغۇچ مەدرىسە مائارىپىغا بۇخارالىق تۈركنىمۇ ئەمەس، سامانىيلار تەۋەلىكىدىكى پارسنىمۇ ئەمەس، بەلكى ئەڭ يىراق جۇغراپىيەدىكى بىر ئەرەبنى ئوقۇتقۇچى قىلىپ جايلاشتۇرىدۇ. سېنارىيەنىڭ خۇلاسىسىدە بولسا، فارابىينىڭ مۇھەممەد ئىسمى ئەرەبچە، فارابىي ئىسمىنى قويغانمۇ ئەرەب، ئۇنى كېيىنكى بايانلاردا قارىي قىلغانمۇ ئەرەب قىلىپ تەسۋىرلەپ چىقىدۇ.\n\nھالبۇكى، فارابىي ئاز كەم ئۈچ ياكى ئىككى ئەۋلاد مۇسۇلمان جەمئىيەتتە تۇغۇلۇپ ئۆسكەن. ھەمدە مۇھەممەد دېگەن بۇ ئىسىم مەزكۇر جەمئىيەت ئۈچۈنلا ئەمەس، ئاز كەم ئۈچ ئەسىرگە يېقىن دەۋر مابەينىدە ئىسلامىيەت بىلەن مۇشەررەپ بولۇپ كەلگەن بۇخارا مەركەزلىك ماۋەرائۇننەھر تۈركلىرى ئۈچۈن ئاللىبۇرۇن خۇددى بۈگۈنكىگە ئوخشاشلا تۈرك (ئۇيغۇر)چە ئىسىمغا ئايلىنىپ بولغان. يەنە كېلىپ كۆپچىلىك تارىخچىلار قەيت قىلغاندەك، فارابىينىڭ تولۇق ئىسمى مۇھەممەد ئىبنى مۇھەممەد ئىبنى تارخان ئىبنى ئۇزلۇغ ئەلفارابىي بولۇپ، كۆپچىلىك تارىخچىلارنىڭ پىكرىنى ئالغان چېغىمىزدا فارابىينىڭ دادىسىنىڭ ئىسمىمۇ مۇھەممەد. تارخان بولسا ئۇنىڭ بوۋىسى. بۇ نۇقتىلارنى نەزەردە تۇتقاندا، مۇھەممەد دېگەن بۇ ئىسىم قانداقتۇر بۈگۈنكى خىتاي كوممۇنىست زېھنىيىتى بويىچە شەرقىي تۈركىستاندا چەكلىنىش سەۋەبى بولغان «ئەرەبچە ئىسىم» ئەمەس، بەلكى شۇ دەۋر ماۋەرائۇننەھر تۈركلىرى ئۈچۈن مەھمۇد، يۈسۈپ قاتارلىق ئىسىملارغا ئوخشاشلا تۈركچە ئىسىملاردىن ئىدى. بۇنداق بىر ۋەزىيەتتە، ئاپتورنىڭ فارابىي ئىسمىدىن تارتىپ يۇرت نامىغىچە ئەرەبكە تەئەللۇق قىلىۋېتىشى ئۇچىغا چىققان بىمەنىلىك ۋە شالغۇتلۇق بولۇپلا قالماي، يەنە بۇنى فارابىينىڭ ئىسمى ئەرەبچە بولغاچ ئاتا - ئانىسىنىڭ تىلىغا كەلمەي «مەخەم» دەيتتى، دېيىشىمۇ قىتىغۇرلۇقتىن باشقا نەرسە ئەمەس. چۈنكى، ئەگەر ھەقىقىي تارىخ بويىچە فارابىينىڭ دادىسىنىڭ ئىسمىمۇ مۇھەممەد بولمىغان ۋە ھەتتا بۇ ئائىلە يېڭى مۇسۇلمان بولغان ئائىلە بولغان تەقدىردىمۇ «مۇھەممەد» دېگەن ئىسىمنىڭ ئۇيغۇرنىڭ ئەجدادلىرىنىڭ تىلىغا كەلمەيتتى، دېيىش ئەجداد ئۈچۈن تۆھمەت ھېسابلانسا، تۈركىي قەۋملەرنىڭ، يەنە كېلىپ ئۇيغۇردەك دۇنيانىڭ ئەڭ مۇرەككەپ تىلىنىمۇ ئەڭ راۋان تەلەپپۇزدا ماھىرلىق بىلەن سۆزلىيەلەيدىغان يۇمران تىللىق بىر مىللەت ئۈچۈن ھاقارەت ۋە كەمسۇندۇرۇشتۇر. چۈنكى، بىر خىتاينى مۇھەممەد دېگەن ئىسىم ئېغىزىغا كەلمەي، باشقىچە دەيتتى دېسە، بۈگۈننىڭ رېئاللىقلىرى ھەمدە خىتاي مىللىتىنىڭ ئېغىز تىل قۇرۇلمىسىدىكى ئېغىرلىق، گېنىدىكى كاجلىقلارنى نەزەرگە ئېلىپ توغرا چۈشىنىش مۇمكىن بولسىمۇ، لېكىن بىر تۈركنىڭ، يەنە كېلىپ ئۇيغۇرنىڭ ئەجدادلىرى دېيىلىۋاتقان بىر ئەلدىكى ئىككى ئۈچ ئەۋلاد مۇسۇلمانچە مۇھىت ئىچىدە ياشاپ كەلگەنلەرنىڭ تىلىغا كەلمىدى، دېيىش بىمەنىلىك. ھەتتا ئىسلاملىشىشتىن ئىلگىرىمۇ ئەسىرلەپ ماۋەرائۇننەھر تۈركلىرى بىلەن باردى - كەلدى ئۈزۈلمگەن بىر جۇغراپىيەنىڭ ئۇيغۇرلىرىغا ئۆزى ياخشى كۆرۈپ ۋە قەدىرلەپ قويغان ھەمدە تۈرك كۈلتۈرىدە ئومۇملىشىپ بولغان ئۇيغۇرچە ئىسىمنى «مۇھەممەد دېگەن ئەرەبچە ئىسىم» تىلىغا كەلمەي مەخەم دەيتتى، دەپ قىستۇرۇپ قويۇش بەئەينى قارا ساۋاتلارچە بىلجىرلىغانلىق، ھەمدە ئەتەي ئەرەبچىلىك ئۈستىدىن قىتىغۇرلۇق يارىتىشقا ئۇرۇنغانلىقتۇر.\n\n### 4. ئەرەبچە قۇرئاننى ئۇيغۇرچە ئوقۇش جۆيلىمىسى\nئاپتۇر جۆيلۈشنى داۋاملاشتۇرۇپ يەنە مۇنداق دەيدۇ: «مۇھەممەد توققۇز يېشىدا بۇخارادىكى مەدرىسەدە قارى بولۇپتۇ، شۇنداقلا ئۇ ئەرەبچە شېئىرلارنى، قىسسە ۋە تارىخ كىتابلارنى ئوقۇيدىغان بوپتۇ. ساۋاقداشلىرىغا بەزىدە قۇرئاندىكى ئايەتلەرنى ئۇيغۇرچە ئۆرۈپ بېرىدىكەن. ھەر ئاخشىمى ئۇزلۇغ بوۋاي مۇھەممەد ئۇيغۇرچە ئوقۇپ بەرگەن قۇرئاننى تىڭشايدىكەن. ئەرەبچە قۇرئاننى ئۇيغۇرچە ئوقۇيدىغان بۇبالا ئۇزاق ئۆتمەي بۇخاراغا بالا ئالىم دەپ تونۇلغان ئىكەن»(5).\n\nئاپتور يۇقىرىقى بايانلىرىدا مەدرىسە ئۇقۇمىنى پۈتۈنلەي بۈگۈنكى قۇرئان كۇرۇسلىرى بىلەن تەڭ ئورۇنغا قويۇۋالغان بولۇپ، فارابىي ئاتالمىش ئەرەب ئۇستازدا قارىي بولىدۇ، ئاندىن شېئىر ۋە تارىخ كىتابلارنى ئوقۇيدىغان بولۇپ كېتىدۇ. قارى قۇرئان بىر بالىنىڭ ئەرەبچە شېئىر ۋە تارىخ كىتابلىرىنى ئوقۇشى مۇمكىن ئىش بولسىمۇ، بىراق فارابىيدەك 40 - 50 ياشقا بارغاندا باغداتقا بېرىپ تىلشۇناسلاردا ئەرەب تىلىنى پىششىقلىغانلىق تارىخىغا ئىگە بىر شەخسكە نىسبەتەن ئەرەبچىنى زىر زەۋەرسىز ئوقۇيالىشى مۇمكىن ئەمەس. شېئىرلار ئاغزاكى تەلقىن ئارقىلىق ئۆگىتىلگەن دەپ پەرەز قىلغان ۋاقىتتىمۇ ئۇ زاماندىكى تارىخ كىتابلارنىڭ بۈگۈنكى قوليازمىلاردىن كۆرۈنۈپ تۇرغىنىدەك زىر زەۋەرسىزلىكى مۇقەررەر. ئوقۇغاننى چۈشىنىش ئۇياقتا تۇرسۇن زىر زەۋەرسىز ھالدا پەقەتلا تېكىست ئوقۇشنىڭ ئۆزىلا فارابىينىڭ يېشىدىكى ھەرقانداق بىر قارىي بالا ئۈچۈن مۇمكىن ئەمەس بىر ئىش. فارابىي ھەققىدە توقۇلغان سېنارىيەنىڭ باشتىن ئاياغ توقۇلما بولغان بولۇشىغا قارىماي، مەزكۇر سېنارىيەنىڭ ئىچىمۇ خۇددى ئاپتورنىڭ زېھنىيىتىگە ئوخشاشلا پارادوكسلىق ۋە زىتلىقلارغا، بىمەنىلىكلەرگە تولغان. بۇ يەردىكى بىمەنىلىكلەر شۇكى، مەدرىس مائارىپىغا چورت يات بولغان بۇ زېھنىيەت توققۇز ياشلىق فارابىينى ئەرەب ئۇستازغا تۇتقۇزۇشتەك ئۇستاتلىقىنى داۋاملاشتۇرۇپ ئۇنى ئاشۇ يېشىدا تارىخ كىتابلىرىنى ئوقۇيدىغان قىلىپ تەسۋىرلىگەندىن سىرت قۇرئاندىكى ئايەتلەرنى ئۇيغۇرچىغا ئۆرۈيدىغان سەۋىيەدە تەسۋىرلەيدۇ. بۇمۇ ئوخشاشلا ئاپتورنىڭ توقۇلما سېنارىيەسىنىڭ مەنتىقىسىز تەرەپلىرىدىن بىرى. چۈنكى بىر بالا قۇرئاننى يادلىغاندىن سىرت ئۇنى ئانا تىلىغا ئۆرىيەلىگۈدەك سەۋىيەدە بولغان بولسا، ئۇ بالا يا قارىي بالا ئەمەس، ياكى بولمىسا ئۇ بالا توققۇز ياشتا ئەمەس. ھەر ئاخشىمى قۇرئاندىن پارچىلارنى ئانا تىلدا تەرجىمە قىلىپ قارشىسىدىكىگە تىڭشىتىشنى بوۋاينىڭ نەۋرىسىگە قىلىپ بېرىشى ئەقىلگە ئۇيغۇنكى، 9 ياشلىق بالا ئۈچۈن ئىككىنچى بىر تىلدا قۇرئاننى ئۆرۈيدىغان تىل سەۋىيەسى بولۇشى مۇمكىن بولمايدىغان بىر ئىش. يالغاننىمۇ قاملاشتۇرۇشنى بىلمىگەن مەزكۇر يازار بۇ ئورۇندىمۇ مەنتىقىگە چۈشمەيدىغان، بىمەنە ۋەقەلىكنى توقۇپ چىققان.\n\nئەسەردە ئىزچىل ئۇرغۇلىنىۋاتقان مەزمۇنلاردىن بىرى شۇكى، ئاپتور قاچان دىندارلىق ياكى دىنىي كىتاب ھەققىدە سۆز قىلسا، دىننى ئەقىلغا زىت ئورۇنغا، دىننىڭ كىتابىنى ئۇيغۇرچىنىڭ قارشىسىغا قويۇپ تۇرۇپ تەھلىل قىلىدۇ ۋە ئۇيغۇرچىلىقنىڭ سۆيۈلمەسلىكىگە دىننىڭ كاشىلا بولغانلىقىنى، ياكى بولمىسا دىننىڭ، بولۇپمۇ قۇرئان كۆزدە تۇتۇلغان جايلاردا ئۇنى ئۇيغۇرچىنىڭ رەقىبى ياكى كۈشەندىسى قىلىپ كۆرسىتىشكە تىرىشىدۇ. فارابىي ھەققىدىكى بايانلارغا قارىغىنىمىزدىمۇ بۇ نۇقتا ئۇرغۇلىنىشتىن چەتتە قالماستىن بەلكى بىمەنىلەشكەن، مەنتىقسىز سېنارىيەلەر ئارقىلىق كۆشىلىپ ماڭغانلىقىنى كۆرەلەيمىز. ھالبۇكى، تارىخشۇناسلار ھەمدە فارابىيشۇناس ئالىملار ۋە ھەتتا فارابىيشۇناس ئورىيانتالىستلار مۇئەييەنلەشتۈرگەندەك، فارابىي بالىلىق، ئۆسمۈرلۈك ۋە ياشلىق دەۋرىگە قەدەم قويغانغا قەدەر قويۇق تۈركچە مۇھىتتا تەربىيە ئالغان، ھەمدە شۇ دەۋرنىڭ يەرلىك تۈركىستان ئۆلىمالىرى ۋە شۇ زاماننىڭ ئىلىم مۇئەسسەسەلىرىدىن ئانا تىلىنى مەركەز قىلغان ھالدا تەربىيە كۆرگەن، باشلانغۇچ تەربىيەسىنى بولسا ئۆز يۇرتى فارابتا تەھسىل قىلغان. پارسچە ۋە ئەرەبچىدىن باشلانغان نۇرغۇن قوشۇمچە تىللارنى ئەنە شۇ تۈركىستان ھاۋزىسىدا ئانا تىلىغا يانداشتۇرۇپ ئۆگەنگەن. ئەرەب تىلىنى بولسا 40 يېشىدىن كېيىن باغداتقا كېلىپ شۇ يەرنىڭ تىلشۇناسلاردىن دەرس ئېلىش ئارقىلىق ئەرەبچە تىلشۇناسلىق ساھەسەدىكى سەۋىيەسىنى ئالىي تىل سەۋىيەسىگە ئېلىپ چىققان. ئاپتور بولسا، فارابىيغا قارىتا ئورىيانتالىستلارمۇ پىچىمىغان بىر رولنى ۋە خاراكتېرنى ئۇنىڭغا پىچىش ئارقىلىق باشتىن ئاخىر ئوقۇرمەنگە تارىختىكى فارابىينىڭ ئاڭلىتىش ئەمەس، ئۆز ئىدېئولوگىيەسىنى راستقا چىقىرىشقا ۋاسىتىچىلىك رولىنى ئۆتەيدىغان فارابىي ئوبرازىنى ياساپ چىقماقچى بولغان. مانا بۇ ئاپتورنىڭ «ئەرەبچە قۇرئاننى ئۇيغۇرچە ئوقۇيدىغان بۇ بالا ئۇزاق ئۆتمەي بۇخاراغا بالا ئالىم دەپ تونۇلۇپتۇ»، دېگەن تۇتۇق ۋە كۆتمەك ئىبارىسىدە ئەكس ئەتكەن بولۇپ، فارابىينىڭ بالا ئالىم دەپ تونۇلغانلىق ئويدۇرمىسى گەرچە فارابىيدەك كىشىنىڭ بالىلىق چېغىدا تالانت ئىگىسى بولۇشتەك ئەۋزەللىكىنى ئىپادىلەشكە يارايدىغان بولسىمۇ، بىراق بۇ ئالىملىقنى يۇقىرىقىدەك 9 ياشتا، يەنە كېلىپ قۇرئاننى ئۆرۈيەلەيدىغان يۇقىرى مائارىپ سەۋىيەسىدە بولۇشقا تېگىشلىك خىسلەت بىلەن ئىپادىلەش چىنلىقلا ئەمەس، يەنە فانتازىيەگە يول ئاچقان.\n\nبۇنىڭ بىلەن بىرلىكتە ئاپتور ئۆز ئىدېئولوگىيەسى بويىچە قۇرئاننى ئۇيغۇر تىل قارشىسىدىكى رەقىب ئورنىدا ئىپادىلىگەن ۋە بۇ نۇقتىنى ئىپادىلەشتە «ئەرەبچە قۇرئاننى ئۇيغۇرچە ئوقۇش» دېگەن ئىبارىنى ئىشلەتكەن.\n\nبۇمۇ ئۆز كۈلتۈرى ۋە مەدەنىيىتىگە ياتلاشقان زېھنىيەتنىڭ ئىپادىسى بولۇپ، قۇرئان ئەرەب تىلىدا نازىل بولغان بولسىمۇ، بىراق ئۇ ئۇيغۇرچە ئوقۇلىدىغان كىتاب ئەمەس. بەلكى ھەر مىللەت ئۆز تىلىدا ئىزاھلاپ چۈشەنچە ھاسىل قىلىنىدىغان كىتاب. قۇرئان گەرچە قەدىم ئەرەب تىلىدا نازىل بولغان بولسىمۇ، بىراق ئۇ ئەرەبلەرنى ئۆز ئىچىگە ئالغان پۈتكۈل دۇنيا ئىنسانلىرىغا تەڭداشسىزلىقى بىلەن جەڭ ئېلان قىلغان كىتاب بولۇش نۇقتىسىدىن باشقا بىر تىل بىلەن يۇقىرى تۆۋەنلىك سېلىشتۇرىلىدىغان، باشقا مىللەت تىلى بىلەن يۇقىرى تۆۋەن سېلىشتۈرۈلىدىغان دەرىجىدىكى ئىنسانلار تىلىدا يېزىلغان «ئەرەبچە كىتاب» ئەمەس. بەلكى دىنىي تەبىرى ۋە ئۆز خاراكتېرى نۇقتىسىدىن ئاللاھنىڭ كىتابى. شۇڭا ئۇ باشقا تىلدا ئوقۇش مۇمكىن بولىدىغان كىتاب ئەمەس. باشقا بىر تىلدا ئوقۇلغىنى قۇرئاننىڭ شۇ تىلدا ئوقۇلۇشى بولماستىن، بەلكى ئۇنىڭ ئۇيغۇرچە ئىزاھاتىنىڭ، بەلگىلىك مەنىلىرىنىڭ يەشمىسىنىڭ ئوقۇلۇشىدۇر. مۇھەممەد سالىھ داموللامنىڭ قۇرئان تەرجىمىسىنىڭ تولۇق ئىسمىمۇ مۇقاۋىسىدا يېزىلغىنىدەك «قۇرئان كەرىم مەنىلىرىنىڭ ئۇيغۇرچە تەرجىمىسى» دېيىلگەن. شۇڭا قۇرئاننى ئوقۇش نۇقتىسىدىن ئۇ گېزىت ئوقۇغاندەك ئوقۇلىدىغان كىتاب بولماستىن تىلاۋەت بىلەن، ئەدەپ - قائىدىسى بىلەن قىرائەت قىلىپ ئۇقۇلىدىغان كىتابتۇر. ئۇيغۇر تىلىدىكى «قۇرئان ئوقۇش» ئۇقۇمىمۇ دەل مۇشۇنداق ئوقۇشتۇر. ئۇنى باشقا تىلدا ئىپادىلەش قۇرئاننىڭ شۇ تىلدا ئوقۇلۇشىنى كۆرسەتمەيدۇ، بەلكى شۇ تىلدىكى يەشمىسىنى، قۇرئاننىڭ بەلگىلىك ۋە ئىخچام ئىزاھاتىنى ئوقۇغانلىقنى كۆرسىتىدۇ. قۇرئان ئوقۇشنى «ئەرەبچە ئوقۇش»، «ئۇيغۇرچە ئوقۇش» دەپ ئايرىپ ئىپادىلەش ۋە بۇنى مىللەتنىڭ ئەدەبىي تىلىغا سۆرەپ ئەكىرىش بىر مەسئۇلىيەتسىزلىك، ئاڭقاۋلىق ھېسابلانسا، بۇ خىل تەرزدە بايان قىلىشنى ئۇيغۇرچە بىلەن قۇرئان تىلىنى رەقىب كۆرسىتىپ گويا ئوقۇرمەنگە گويا تارىختا قۇرئاننى ئاتالمىش «ئۇيغۇرچە ئوقۇش» ئارقىلىق ئۇيغۇرچىلىقنى سۆيۈش ئەنئەنىسى بولغاندەك تەسىر بېرىش ماھىيەتتە مىللەتنىڭ ئەدەبىياتنى تىل سۆيدۈرۈشكە ئەمەس، دىن سۆككۈزۈشكە خىزمەت قىلدۇرۇشتۇر. ئېغىزىدىن چىقىۋاتقان سۆزلەرنىڭ، ئۇقۇمنىڭ قايسى لېنىيەدە دەۋر قىلىدىغانلىقىنىمۇ ئاڭقىرالمايدىغان دەرىجىدە ئىپتىدائىي سەۋىيەدىنمۇ تۆۋەن بولغان بىر زېھنىيەتنىڭ تىپىك ئىپادىسى بولغان «قۇرئاننى ئەرەبچە ئوقۇش»نى دىندارلىق، ئاتالمىش «ئۇيغۇرچە ئوقۇش»نى ئالىملىق كۆرسىتىدىغان بۇ خىل سابلىمىنال خاراكتېرلىك شالغۇت بايانلارنىڭ سۈرۈلۈشى بايانلىغۇچىنىڭ زېھنىيىتىدىكىمۇ تىپىك شالغۇتلۇقنىڭ ئىپادىسى بولۇپ، بۇنداق زېھنىيەتنى مىللەتنىڭ ئەدەبىياتىنى پەرداز قىلىپ تۇرۇپ ئەۋلادلارغا سىڭدۇرۇش ھايانكەشلىكتىن باشقا نەرسە ئەمەس.\n\nئاپتورنىڭ يەنە بىر تۇتامسىز ۋە پارادوكس تەرىپى بولسا، مەزكۇر ئەرەبچە ۋە ئۇيغۇرچە ئوقۇش سەپسەتىسىنى قۇۋۋەتلەندۈرۈش ئۈچۈن «ئۇزلۇغ بوۋاينىڭ، مەدرىستىكى ئۇستازىنىڭ: مەن ئېلىپ دېسەم ئېلىپ دېسەم، چوماق دەيسەن»(6) دېگەن سۆزى سەۋەبلىك ئوقۇشتىن سوۋۇغانلىقىنى ئىلگىرى سۈرۈشىدۇر. ھالبۇكى، مەزكۇر ئۇزلۇغ بوۋاينىڭ مەدرىستىكى ئوقۇش يېشىدىكى ۋاقىتلىرى مۇسۇلمان ئەمەس ۋاقىتلىرى بولۇپ، ئاپتور ئۆزى فارابىي ھەققىدىكى «بالا ئالىم» ناملىق تېمىسىدىن ئاۋۋالقى «ھەقىقەت نەدە» دېگەن تېمىسىدا بايان قىلىپ ئۆتكەندەك مەزكۇر بوۋاي ئەسلىدە بۇددىست ئۇيغۇرلار ئارىسىدا چوڭ بولغان، دىنسىز بولغاچ ياش ۋاقىتلىرىدا بۇددىستلار ئارىسىدا ياشاشقا چىدىيالماي سەرگەردان بولۇپ يۈرگەن ۋە ھەقىقەت ئىزدەپ مۇسۇلمان بولغان كىشى ئىدى(7). مانا شۇ ئۇزلۇغ بوۋاي ئەمدىلىكتە فارابىي ئوقۇشقا كىرگەن چاغدا بىردىنلا فارابىيغا ئوخشاش مەدرىسە تەلىمى كۆرگەن، ئۇستازىنىڭ ئاچچىقى تۈپەيلى مەدرىسە تاشلاپ كېيىنكى ئۆمرىدە قۇرئاننى ئاتالمىش «ئۇيغۇرچە ئوقۇش»قا ھەسرەت قالغان قىلىپ تەسۋىرلىنىدۇ. ئاپتور ھېچبىر تارىخىي مەنبەگە ئاساسلانمىغان ۋە شۇ دەۋر تۈرك - ئىسلام دۇنياسىنىڭ ئەھۋالىغا قاراساۋاتلارچە جۆيلىگەن بولۇشىغا قارىماي، توقۇپ چىققان ھېكايىسىدىمۇ باش -–ئاخىرىنىڭ تۇتارلىق بولۇشىغا، پارادوكسلىقتىن ساقلىنىشقا دىققەت قىلىپ ئولتۇرمىغان. پەقەتلا مەقسىتىنى نۆۋەتتىكى ئوقۇرمەن ئەۋلادنىڭ زېھنىيىتىگە خۇددى ئالدىنقى بۆلۈملەردە مۇئەييەنلەشتۈرگىنىمىزدەك، قۇرئاننى نوم شەكلىدە قانداق ئۇيغۇرچە تىلغا قارىمۇقارشى قىلىشقا تىرىشقان بولسا، فارابىي ھېكايىسىدىمۇ مەسۇم ئەۋلادلارنىڭ ئەقلىيىتى ۋە مەنتىقىسىنى كۆزگە ئىلمىغان ھالدا خۇددى ئاتالمىش ھىندىچە نومدىكىنى سادىر قىلماسلىق ئۈچۈن فارابىينىڭ قۇرئاننى ئۇيغۇرچە ئوقۇۋالغانلىقى، شۇڭا ئۇ كىچىك ۋاقتىدىلا ئالىم بولۇپ ئاتىلىپ كەتكەنلىكىدەك بىر سېنارىيەنى توقۇپ چىققان ۋە بۇنى توقۇشتا يۇقىرىقىدەك ئاڭقاۋلىق ۋە پارادوكسلىق سادىر قىلىشتىنمۇ يانمىغان. قىسقىسى، يازاردىكى شالغۇت ئىدېئولوگىيە ئاپتورنى ھەقنى كۆرەلمەس كور قىلىپ تاشلىغان بولسا، بۇنى بازار تاپقۇزۇشتىكى ھېسسىي تۇتقۇنلىرى يازارنىڭ مەنتىقىسىنىمۇ كور قىلىپ تاشلىغان ۋە سەپسەتىچىلىكتىن، پارادوكسلىقتىن قۇتۇلالمىغان.\n\n### 5- خۇنۇكلەشتۈرۈلگەن مەدرىسە ۋە ئۇستاز ئوبرازلىرى ھەققىدىكى جۆيلىمىلەر\nفارابىي ھېكايىسىدە ئاپتور تەرىپىدىن قىياپىتى بۇزۇپ تاشلانغان، چۆكۈرۈش ئوبيېكتى بولغان ۋە خۇنۈكلەشتۈرۈشۈش مەقسەت قىلىنغان مەسىلىلەرنىڭ بىرى مەدرىسە ۋە ئۇستاز ئوبرازىدۇر. ھەر دائىمقى مېتودى بويىچە مەزكۇر ئاپتور مەلۇم ئوبيېكتنى كۆتۈرۈش ئۈچۈن يەنە بىرىنى چۈشۈرۈش، بىر نەرسىنىڭ يۈكسىلىشى ئۈچۈن يەنە بىر نەرسىنىڭ چۆكۈشى لازىملىقىدىن ئىبارەت ماتېرىيالىستچە مېتودنى ئەسەرگە سىڭدۈرگەن. بولۇپمۇ تەسلىمچىلىك روھىيىتىنىڭ ئىپادىسى بولغان ئىلھام مەنبەسىنى ھەر ۋاقىت باشقا مەدەنىيەتتىن ئىزدەش ۋە قەھرىمانلىرىنى ھەر دائىم دىندىن خالىي توپتىن ئىزدەش پىسخىكىسى ئاپتورنىڭ ھەر ئۇرغۇلىغان تېمىلىرىدا ئەكس ئەتكەن بولۇپ، غەرب كەشپىياتچىلىرى ھەققىدىكى غەيرى رەسمىي ھېكايىلەردىكى ئوقۇتقۇچىنىڭ تىل - دەشنەملىرى تۈپەيلى مەكتەپتىن قوغلىنىش ياكى مەكتەپتىن قېچىش ۋە ياكى ئوقۇتقۇچىسىنىڭ قاتتىق تېگىشى بىلەن ياكى بۇيرۇقى بىلەن مەكتەپتىن چېكىندۈرۈلۈش ۋەزىيىتىگە ئۇچرىغان بىر تۈركۈم غەربنىڭ مەشھۇر كەشپىياتچىلارنىڭ ھېكايىلىرىگە ئوخشاش فارابىيمۇ خۇددى بوۋىسى ئۇزلۇغ ھەققىدىكى ساختا ھېكايىسىگە ئوخشاش ئۇستازى بىلەن كېلىشەلمەيدۇ. قىزىق يىرى شۇكى، ئاپتورنىڭ سېنارىيەسىدە بوۋىسى ئۇزلۇغ مەكتەپتىن قانداق دەشنام يەپ چېكىنگەن بولسا، فارابىينىڭ چېكىنىش سەۋەبىمۇ دەشنام ئاڭلاش بولىدۇ. ھەتتا بۇ قېتىمقى سېنارىيەدە فارابىي بوۋىسىغا ئوخشاش ئۆزى بىلىپ مەدرىستىن چېكىنمەستىن ئەكسىچە مەدرىستىن قاچىدۇ. يەنى بۇ ھادىسىلەردە بوۋىسىدىن نەۋرىسىگىچە بولغان ئوقۇش ھاياتى مەكتەپنى تاشلاشتىن قېچىشقا قاراپ تەرەققىي قىلدۇرۇلىدۇ.\n\nشۇنىڭدەك، سېنارىيەدە دېيىلىۋاتقان ئۇزلۇغنىڭمۇ، فارابىينىڭمۇ ئۇستازلىرى بىلەن ئېلىپ بارغان دىيالوگلىرى پۈتۈنلەي ئاپتورنىڭ ئويدۇرمىسى بولۇپ، قارىماققا ئاپتور فارابىي بىلەن ئۇزلۇغنىڭ قىلغانلىرىنى خوپ ئىش، ئۇستازنىڭ بولسا يولسىزلىق ئىكەنلىكىنى يورۇتماقچى بولغان. يەنى مەزكۇر ئاپتور فارابىي ۋە ئۇزلۇغنى كۆپتۈرۈش بەدىلىگە تاكى كومپارتىيە كېلىپ تاقىۋەتكەن، بۇزۇپ چاققان ۋە ئورنىغا ماتېرىيالىستىك شالغۇت مائارىپ تۈزۈمىنى مەجبۇر قىلىپ تاڭغانغا قەدەر مىللەتنىڭ مىڭ يىللىق تارىخ داۋامىدىكى مەدەنىيەتلىشىش ھەرىكىتىنىڭ ئۇلى، ئىلىم - ئىرپان ئەنئەنىسىنى داۋاملاشتۇرغۇچى بىلىم ئوچۇقى ۋە بۈگۈننىڭ ئوتتۇرا، ئالىي مەكتەپ، دوكتور، پىروفېسسور ۋە ئاكادېمىك تەتقىقاتچىلىققىچە بولغان ئالىي مائارىپ تەھسىلىنىڭ قايناق مەنبەسى بولغان مەدرسە مۇئەسسەسەسىنى ۋە ئۇنىڭ مۇئەللىملىرىنى خۇنۇكلەشتۈرۈشنى كۆزگە ئالىدۇ. چۈنكى ئاپتور بۇيەردىكى خۇنۈكلەشتۈرۈش ئوبيېكتىلىرىنى بېكىتىشتە ئۇستىلىق ئىشلىتىش بىلەن بىرگە، ئۆز تارىخىغا، ئەجداتلىرىنىڭ تارىخىي تەجرىبىلىرى ھەققىدىكى ساۋاتسىزلىقىنى چاندۇرماي تۇرالمىغان ھەمدە بۇ يەردىمۇ ئىدېئولوگىيەسىدە ئەكس ئېتىپ كېلىۋاتقان، ھېكايىسىدە ئۇرغۇلىماقچى بولغان غەرىزىنى پاش قىلىپ قويغان. ئۇ بولسىمۇ فارابىينىڭ دەۋرىدە مەدرىسە دەيدىغان مائارىپ سىستېمىسىنىڭ تېخى ۋۇجۇتقا كەلمىگەنلىكى بولۇپ، فارابىي دەۋرىدە تۈرك ئىسلام دۇنياسىغا، بولۇپمۇ ماۋارائۇننەھر ئىلىم ھاۋزىلىرىغا مەدرىسە سىستېمىسى تېخى قۇرۇلمىغان ئىدى. ئۇ دەۋردىكى ئىلمىي مۇئەسسەسەلەرنىڭ ئەھۋالى فارابىيدىن كېيىنكى قاراخانىيلار ۋە سەلجۇقىيلار دەۋرىدە ئوتتۇرىغا چىققان مەدرىسە سىستېمىسى مەيدانغا كەلگەن چاغدىكى دەۋرلەردىن پەرقلىق بولۇپ، كۆپىنچە ھالدا ئۇ زاماننىڭ تۈركىستان جۇغراپىيەسىدىكى باشلانغۇچ ئىلىم تەھسىلى بىر بولسا «ئەلمەكتەب» يەنى، «كىتاب تەلىمى مەركىزى» مەنىسىدىكى ساۋات چىقىرىش ئورۇنلىرىدا (تىلىمىزدىكى «مەكتەپ» سۆزىمۇ بىزگە مۇشۇ دەۋردىن يېتىپ كەلگەن)، ياكى شۇ زاماننىڭ ئوقۇ - ئوقۇتۇش پائالىيەت ئورنى بولغان جامەلەردە، مەسجىدلەردە، ياكى بولمىسا ئاتا - ئانىلار بالىلىرىغا «مۇئەددەب»، دەپ ئاتالغان مەخسۇس بالىلار تەربىيەچىلىرى، بۈگۈننىڭ تىلىدىكى پېداگوكلارنى ئوقۇتقۇچىلىققا تەكلىپ قىلىش ئاساسىدا بالىلىرىنىڭ ئۆز ئانا تىلدا خەت ساۋاتىنى چىقىرىش، قۇرئان ساۋاتىنى چىقىرىش، ئاددىي ھېسابلاش ئۇسۇللىرىنى ئۆگىتىش قاتارلىق ئاساسىي ساۋاتلار ئارقىلىق ھەم ئانا تىل يېزىقىنى، ھەمدە قۇرئان ئوقۇش ساۋاتىنى ۋە كېرەكلىك باشلانغۇچ سەۋىيەسىگە دائىر ساۋاتلارنى چىقىراتتى. قۇرئاننى ئۆگىتىش ۋە يادلىتىش ئىشلىرى بولسا مەخسۇس قىرائەتتە ئىجازەتنامە ئالغان قۇررالار ئارقىلىق بولاتتى. ئۇنىڭدىن ھالقىغاندا بولسا كىشىلەر يا ھۈنەر كەسىپ ئۆگىنەتتى ۋە ياكى ئىلىم يولىنى داۋاملاشتۇرغۇسى بارلار ئۆز ئىختىيارلىقى ئاساسىدا شۇ ساھەنىڭ يېتۈك ئالىملىرى، ياكى قايسى ساھەدە نامى تارالغان ئالىمنى ئاڭلىسا شۇنىڭ ھۇزۇرىغا بېرىپ ئۇلاردىن دەرس ئېلىش ۋە ئارىلىرىدا ئۇستاز-شاگىرتلىق ئالاقە ئورنىتىش ئارقىلىق ئۇستازدىن ئوقۇغۇچىغا، ئەۋلادتىن ئەۋلاتقا داۋاملاشقان ئىلىم ۋە ئەخلاقتا يېتىشكەن بىلىم ئىگىلىرىنى كۆپەيتىش، دادىدىن بالىغا مال - دۇنيا مىراس قالغاندەك، ئۇستازدىن شاگىرتقا ئىلىملەرنى مىراس قالدۇرۇش ئەنئەنىسى داۋام قىلاتتى. فارابىي تۈركىستاندا مەدرىسە مائارىپى قۇرۇلۇشتىن ئاۋۋال ياشىغان بىر مۇتەپەككۇر بولۇش سۈپىتى بىلەن چوقۇم يۇقىرىقى تەرزدىكى يا مۇئەددەب يولى بىلەن، ياكى ساۋات چىقىرىش ئورۇنلىرى ھېسابلانغان «مەكتەب»لەردە باشلانغۇچ سەۋىيەسىنى چىقارغانلىقى، ئانا تىل جەھەتتىن پۇختا تەلىم ئالغانلىقى، شۇنداقلا باشقا ئىلمىي ئاساسلىرىنى شۇ دەۋرنىڭ ھەر قاتلام ئىلمىي مۇئەسسەسەلىرىدە پۇختا ئىگەللەپ ئۆزىگە ئۇنىۋېرسال ئىلمىي ئاساس تىكلىگەنلىكى مەلۇم. قەدىمكى بۈيۈك تارىخچىلاردىن ئىبنى ئۇسەيبەئە فارابىينىڭ ئۆز دەۋرىدە پەلسەپە بىلەن شۇغۇللىنىشىدىن ئاۋۋال قازى بولغانلىقىنى، پەلسەپەۋىي ساھەگە بېرىلگەندىن كېيىن ۋەزىپىسىنى قويۇپ پۈتۈنلەي ئىلىم - ھېكمەت بىلىملىرى بىلەن مەشغۇل بولغانلىقىنى تىلغا ئالىدۇ(8). بۇمۇ فارابىينىڭ ئۇ دەۋر تۈركىستان ئىلىم ئەنئەنىسىدە مۇنتىزم تەلىم - تەربىيە كۆرگەنلىكىنى، ئۆز ئانا تىلىغا پۇختا بولغاندىن سىرت شۇ دەۋر ئىسلام ئىلىم ساھەلىرىدىن تەپسىر، ھەدىس، فىقھىي ۋە باشقا ئەقلىي ھەمدە ئۇسۇلىي بىلىملەردىن ئومۇميۈزلۈك خەۋەردار بىر ئالىم ئىكەنلىكىنى كۆرسىتىدۇ. سامانىيلار سەلتەنىتى دەۋردە قازى بولۇش دېمەك ئىسلامىيەت ھاۋزىسىدىكى بىلىملەرنى ئۆز ئىچىگە ئالغان ئۇنىۋېرسال بىلىملەردىن ئومۇميۈزلۈك خەۋەردار بولغاندىن سىرت ئۆز نۆۋىتىدە شۇ دەۋر سوتسىيالوگىيەسىنى چۈشىنىش ۋە ياشاۋاتقان جەمئىيەت كىشىلىرىنىڭ تۇرمۇشى ۋە پىسخىكىسىغىچە ئەتراپلىق بىلىش دېمەكتۇر. قازىلىق مەرتىۋىسىدىكى بىر ئالىمنىڭ مۇنتىزم تەربىيەسىز يېتىشىپ چىقىشى، يەنە كېلىپ ئىلىم - ھېكمەتنى مەكتەپتىن قېچىپ مەسئۇلىيەتسىز ئۇستازدىن دەشنەم يەپ، كوچا كويلاردا مەدداھلاردىن داستان ئاڭلاپ يۈرۈپ تەھسىل قىلىشى بىر بىمەنىلىك. شۇنىڭدەك يەنە فارابىيشۇناسلارمۇ، ھەمدە فارابىي تەتقىقاتى بىلەن تونۇلغان شەرقشۇناسلارمۇ فارابىينىڭ باغداتقا كېلىشتىن ئاۋۋال ئىگەللىگەن بارلىق ئىلمىي تەھسىلاتلىرىنى ئۆمرىنىڭ يېرىمىدىن ئارتۇقىنى ئۆتكۈزگەن ئۆز يۇرتىدا ۋە تۈركىستان ھاۋزىسىدا تەھسىل قىلغانلىقىنى مۇئەييەنلەشتۈرىدۇ. ئۇلار يەنە فارابىينىڭ 40 ياشتىن ئاشقاندا مەخسۇس باغداتقا كېلىپ ئورۇنلىشىشى ۋە توختىماي ئىلىم قاينىغان يۇرتلارنى ئايلىنىپ جاھان كېزىشىدىكى سەۋەبنىڭ يېڭىدىن ئوقۇش ۋە ئۆگىنىش ئۈچۈن ئەمەس، بەلكى ئۆگەنگەنلىرىنى تولۇقلاش، پۇختىلىشىش، بىلىم ئاشۇرۇش ۋە مۇناسىۋەتلىك تەتقىقاتىنى سەمەرىلىك بىر نەتىجە بىلەن روياپقا چىقىرىش ئارقىلىق شۇ دەۋرنىڭ سىياسىي، مەدەنىي، ئىلمىي ۋە پەلسەپەۋى كىرىزىسلىرىنى ھەل قىلىش ئۈچۈن ئىكەنلىكىنى مۇئەييەنلەشتۈرىدۇ. بۇنداق بىر ئەھۋالدا فارابىينى ئۆز يۇرتىدىكى ئۇستازىدىن دەشنەم يەپ مەدرىستىن قاچقانلىق ۋە بالا چېغىدىلا بوۋىسى ئۇزلۇغ بوۋايغا قوشۇپ يولغا سېلىپ قويۇش سېنارىيەسى تۈزۈپ چىققانلىق قىپقىزىل كاززاپلىق بولۇپ، بۇ يەنە مەلۇم جەھەتتىن مىللەتنىڭ كەچمىشتىكى مائارىپىنى چۆكۈرۈش، شۇ دەۋر مائارىپىنى بوۋىسىدىن نەۋرىسىگىچە ئۆزگەرمىگەن يولسىزلارچە ئوقۇ - ئوقۇتۇش سەۋىيەسىگە ئىگە ئىكەنلىكى بىلەن ئەيىبلەش خاراكتېرىنى ئالغان تەسۋىرلەردۇر. بۇ يەنە ئۆز نۆۋىتىدە ئەۋلادلارنىڭ يىلتىز ئەجدادلىرى ياشىغان، مەدەنىيەت ۋە كۈلتۈرداش قەۋم - قېرىنداشلىرى ياشاپ ئۆتكەن تۇپراقلىرىدىكى ئىلىم ئەنئەنىسى، مائارىپ تەربىيەسىنى «بۆبۆلەشتۈرۈش»تىن باشقا نەرسە ئەمەس. چۈنكى ئاپتورنىڭ زېھنىيىتىدىكى مەدرىسە ئۇقۇمىمۇ مىڭ يىللىق مەدەنىيەت تارىخىنىڭ ئىلىم ئوچىقى، شۇ دەۋرنىڭ بۈگۈنكى تىلىدىكى ئۇنىۋېرسىتېتلىرى ھېسابلىنىدىغان سىستېملىق مۇئەسسەسە بولماستىن، دەل بۈگۈنكى قۇرئان كۇرسى ئاچسىمۇ، نەھۋى - سەرىپ ئۆگىتىدىغان مەركەز ئاچسىمۇ، دىنىي بىلىملەردىن بەلگىلىك ئەرەبچە كىتابلارنى دەرسلىك قىلىدىغان مەركەز ئاچسىمۇ مەدرىسە دەپ ئاتىۋېلىنغان تۇراقسىز ئاتاشلارغا تەڭكەش قىلىنغان جۆيلىمىلەر جۈملىسىدىندۇر. ئاپتور بۈگۈنكى ئەۋلادلارغا يۇقىرىقىدەك جۆيلىمىلەر ئورنىغا مىللەتنىڭ قەدىم ئىلىم ئوچاقلىرىنىڭ ئۆز دەۋرىدە دۇنياغا ئۆرنەك بولىدىغان ۋە بۈگۈنگىچە ھۆرمەت بىلەن ئەسلىنىدىغان مۇتەپەككۇرىنى، پەيلاسوپىنى يېتىشتۈرۈپ چىقىشتا قانداق گۈزەل نەمۇنىلەرنى ياراتقانلىقىنى، ئۇ دەۋر ئۇستازلىرىدىن قايسى خىل ئەۋزەل مائارىپ تەربىيەسىنى ئالغانلىقىنى، ئۇيغۇرنى ئۆز ئىچىگە ئالغان تۈركىستان تۈركلىرىنىڭ ئىسلاملىشىش بىلەن تەڭ قانداق ئۆرنەكلىك بالىلار تەربىيەسىنى كېيىنكىلەرگە مىراس قالدۇرغانلىقىنى ھېكايىلەشتۈرۈش ئورنىغا، پۈتۈنلەي ئىدېئولوگىيە سىڭدۇرۇشنى، ئىسلامىي روھنى مەركەز قىلغان مائارىپ تەربىيەسىنى بۆبۆلەشتۈرۈشنى ئاۋۋالقى ئورۇنغا قويغان. تېخىمۇ دەھشەتلىك يېرى بۇخارادەك شۇ دەۋرىنىڭ ئىلىم - ھېكمەت مەركىزىنى ئۇزلۇغ بوۋىسىدىن تارتىپ نەۋرىسى فارابىيغىچە ئوقۇماي قاچقۇدەك دەرىجىدە يىرگىنىشلىك تۇيغۇسى بېرىدىغان ماكان قىلىپ تەسۋىرلىگەنلىكىدۇر. شۇنداقلا تارىختىكى ئوقۇشنى نوقۇل دىن ئوقۇتىدىغان، ئۇستازلىرىنى بولسا يېڭى كەلگەنلەرگە لەقەم قويىدىغان، ھە دېگەندە ئوقۇغۇچىنىڭ سوئالدىن بېشى ئاغرىيدىغان، «مەن نېمە دېسەم شۇنى ئوقۇ»، دەيدىغان يولسىز ۋە يىرگىنچلىك بىر ئوبراز بىلەن تەسۋىرلەش ئارقىلىق «بۆبۆلەشتۈرۈش»نى غايە قىلغان بىر سېنارىيەنى ئوتتۇرىغا ئېلىپ چىققانلىقىدۇر.\n\nئاپتور يەنە مەدرسە سىستېمىسى بارلىققا كەلمىگەن بىر دەۋردە مەدرىسە ئىجاد قىلىپ ھەمدە ئۇنىڭ ئۇستازلىرىنى بۈگۈنكى ئەۋلادلارغا بۆبۆلەشتۈرۈش ئۇسۇلىنى نوقۇل ئەدەبىي تەسۋىرلەرنىڭ قاتلاقلىرىغا جايلاشتۇرۇپلا قالماي، يەنە سابلىمىنال ئۇچۇر شەكلىدە بالىلار پىسخىكىسىغا توغرا كەلمەيدىغان ئورىيانتالىستچە ئويدۇرما رەسىمنى كىتابنىڭ بېتىگە يەرلەشتۈرۈپ ئۈلگۈرگەن. مەزكۇر رەسىم فارابىينىڭ ئاپتور قەلىمىدە «بۆبۆلەشتۈرۈلگەن ئوبراز»غا ۋەكىللىك قىلغۇچى ئۇستازىنىڭ دەشنەملىرىنى ئاڭلاپ مەدرىستىن قاچقانلىق ھەققىدىكى ئويدۇرما ۋەقەلىك سۆزلىنىدىغان قۇرلارنىڭ ئەتراپىغا ئۇدۇللاپ جايلاشتۇرۇلغان ۋە ئۇستازىدىن تەزىر يەۋاتقان ئوقۇغۇچىنىڭ كۆرۈنۈشى تەسۋىرلەنگەن سەلبىي تۈستىكى رەسىمنى ئەتەي قىستۇرغان. ئەتەي دېيىشىمىزمۇ شۇنىڭدىن كېيىنكى، بۇ قەدەر پىلانلىق سېنارىيەلەردە، ھەمدە ئۇستاز ئوبرازىنى خۇنۈكلەشتۈرۈش ۋە ئونبىر ياشلىق بالىنىڭ مەكتەپتىن قېچىشى سۆزلىنىۋاتقان بىر مەزمۇنغا «بۆبۆلەشتۈرۈش» تىپىدىكى بۇنداق سەلبىي رەسىمنى يەرلەشتۈرۈشنىڭ تاسادىپىيلىق ئەمەسلىكىنىڭ مۇقەررەرلىكىدۇر.\n\nقىسقىسى، ئاپتور فارابىي ۋە ئۇزلۇغ بوۋاي ئوبرازىنى شەكلىي جەھەتتىن ئىجابىي تەسۋىرلىگەندەك كۆرۈنمەكچى، ئەمەلىيەتتە بولسا، فارابىيدەك بىر شەخسىيەتنى كۆتۈرۈش ۋە ئۇنىڭ مەدرىسەدىن قېچىشىنى ھەقلىق ئورۇنغا چىقىرىش بەدىلىگە، شۇ دەۋر تۈركىستان ئىلىم مۇئەسسەسەلىرىنى يوقنىڭ ئورنىدا كۆرسىتىش، سامانىيلار دەۋرىدە دولقۇنلاپ كېڭەيگەن بۈيۈك ئىلمىي ھەرىكەتلەرنىڭ سىمالىرى بولغان مائارىپ ۋە ئىلىمنى قانات يايدۇرۇش مەركەزلىرى بولغان تەلىم - تەربىيە ئورۇنلىرىنى چۆكۈرۈش ئارقىلىق «بۆبۆلەشتۈرۈش»نى غايە قىلغان سېنارىيەسىنى ياساپ چىققان. بۇنىڭ بىلەن ئاپتور مەدرىسە يوق دەۋرگە مەدرىس قوندۇرۇش، ھەم تۈركىستان جۇغراپىيەسىدىكى شۇ دەۋر ئۇيغۇر مائارىپىنى مەدرىسكە باغلاپ چۆكۈرۈش ئاساسىدىكى مەزكۇر بايانلىرىدا تارىخنى چۆچەكلەشتۈرۈش ئەمەس، ساختا تارىخ ياساپ شالغۇت ئىدېئولوگىيەنى بازارغا سېلىش، مىللەت قانداق تارىخىي تەجرىبىلەر ئاساسىدا ئەۋلادمۇئەۋلاد بۈگۈنگە يېتىپ كەلگەن بولسا شۇنداق تەسۋىرلەشكە ئۇرۇنماستىن، گويا ئۆتمۈشىدىن نۇمۇس قىلىش پىسخىكىسى بويىچە ئويدۇرما تەرجىمىھال ۋە ساختا دىيالوگ ياساپ چىقىش ئارقىلىق مىللەتنىڭ ئەۋلادلىرىغا ساختا ئۇيغۇر تارىخىنى، شالغۇت زېھنىيەتلىك ئۇيغۇرلۇقنى سىڭدۈرۈشتەك تۈپ غايىسى بويىچە ئىش تۇتۇشتا ۋاسىتە تاللاپ ئولتۇرمىغان.\n\n### 6. ئۇستاز ۋە شاگرىت ئارىسىدىكى، ئوقۇغۇچى ۋە ساۋاقداشلار ئارىسىدىكى ئىدېئولوگىيەلىك جۆيلىمىلەر\nفارابىي تېمىسىدىكى يەنە بىر بىمەنە جۆيلىمىلەردىن بىرى ئۇستاز - شاگىرت ۋە ساۋاقداشلار ئوتتۇرىسىدىكى كىلاسسىك ئۇيغۇر ۋە ئەرەب مەپكۇرىلىرىگە ھېچ ئالاقسىز بولغان چاكىنا دىيالوگلاردۇر.\n\nئۇستاز ۋە شاگىرت ئوتتۇرىسىدىكى دىيالوگدىن ئۇزلۇغ بوۋاي ۋە فارابىيلارنىڭ ئۇستازلىرى بىلەن ئېلىپ بارغان دىيالوگلىرى كۆزدە تۇتۇلغان بولۇپ، مەزكۇر دىيالوگدا ئۇزلۇغ بوۋاينىڭ ئۇستازىدىمۇ، فارابىينىڭ دىيالوگىدىمۇ ئوخشاش خاراكتېر ئەكس ئەتتۈرۈلگەن. ئۇ بولسىمۇ ئەقلىي سوئالغا دوگما جاۋاب بېرىدىغان ۋە ئۆزىنىڭلا قارىشىنى ئوقۇغۇچىغا تاڭىدىغان ئۇستاز خاراكتېرى.\n\nئۇزلۇغ بوۋاينىڭ مەدرىسەدە ئوقۇيدىغان چېغىدىكى دىيالوگىدا ئۇستازىغا «نېمىشقا ئايەتلەرنى ئۇيغۇرچە دېسە بولمايدۇ»، دەپ سوئال قويىدۇ ۋە ئۇستاز گويا يولسىزلارچە «مەن ئېلىپ دېسەم ئېلىپ، چوماق دېسەم چوماق بولىدۇ»، دەيدۇ ۋە ئۇزلۇغ جاۋابنى ئاڭلاپ ئوقۇشتىن سوۋۇپ ئوقۇشنى تاشلاپ مەدرىسەدىن چېكىنىدۇ(9). ھالبۇكى مەزكۇر دىيالوگدا سوئال بىلەن جاۋاب ئوتتۇرىسىدا باغلىنىشلىق يوق بولۇپ، «ئايەتلەرنى نېمىشقا ئۇيغۇرچە دېسە بولمايدۇ»، دېگەن سوئالنىڭ جاۋابى ھەرگىزمۇ «مەن نېمە دېسەم شۇ»، دەيدىغان جاۋابنى تەقەززا قىلمايدۇ. چۈنكى بۇنداق سوئال ھەقىقەتەن بالىلارچە سوئال بولۇپ، سوئالنىڭ توغرا جاۋابى: «ئايەتنى ئۇيغۇرچە دېسە بولمايدۇ»، چۈنكى ئاللاھنىڭ كالامىنى باشقا تىلدا ئىپادىلىگىلى بولماستىن. بەلكى ئىزاھلىغىلى بولىدۇ. ئىزاھات ئايەتنىڭ ئۆزى ئەمەس، بەلكى يەشمىسى، دېگەنلەر بولۇشى كېرەك ئىدى. شۇڭا سۇئالنىڭ كىتابقا كىرگۈزۈلگەن تۈزۈلمىسى بۇ جەھەتتىن بالىلارچە بولۇپ، بۇنداق ۋەزىيەتتە ئۇستازنىڭ «مەن نېمە دېسەم شۇ بولىدۇ» دېيىشى نادان ئۈچۈن مەلۇم جەھەتتىن توغرا بىر تۇتۇم ئىدى. لېكىن بۇ ۋەقەلىكتە مەزكۇر نادان ئاپتورنىڭ زېھنىيىتىدە ئەكس ئېتىۋاتقىنىدەك، قۇرئاننىڭ ئۇيغۇرچە تەرجىمىسى بىلەن ئەرەب تىلىدىكى ئايەت ھالىتى تەڭ بولغان بولغاچقا ئايەت بىلەن تەرجىمىنى پەرق قىلالمايدىغان بىر سەۋىيەدە تۇرۇپ دىيالوگ توقۇپ چىقىشقا ئۇرۇنغان. ئەمما دىيالوگ ۋە ھېكايىنىڭ سىيۇژىتىدىن مەلۇمكى، ئاپتور يەنە بىر مەنىدە «ئايەتنى ئۇيغۇرچە ئۆرۈپ چۈشەنسە نېمىشقا بولمايدۇ» دېگەن مەنتىقىدە سورىغان بولۇۋالغان ۋە ئۇستاز ئىنتايىن دوگما بىر جاۋابنى بەرگەن. ھالبۇكى، ئايەت ئۇيغۇرچە تەرجىمە قىلىپ چۈشىنىلسە بولمايدۇ، دەيدىغان بىر چۈشەنچە ئۇيغۇردىلا ئەمەس، بەلكى دۇنيا تارىخىدىكى ھېچبىر مۇسۇلمان مىللەتنىڭ تىلىدا دېيىلىپ باققان سۆز ئەمەس. چۈنكى ھەر مىللەت ئۆز تىلىدا چۈشىنىش ئارقىلىق قۇرئاننى ھاياتىغا تەتبىقلىغان، ئالىم - ئۆلىمالار يەشمىسىنى ئاۋامغا يەتكۈزۈپ تۇرغان. بىر مۇدەررىسنىڭ قۇرئاننى باشقا مىللەت تىلىدا تەرجىمە قىلىپ چۈشەنسە بولمايدۇ، دېگەن تەرزدە «مەن نېمە دېسەم شۇ»، دېيىشى رېئاللىقتا ئورنى يوق بولغان، پەقەتلا دىنغا يات بولغان شالغۇت زېھنىيەتلىك ماتېرىيالىست زىيالىيلارنىڭ ئەقلىگىلا سىغدۇرۇشقا بولىدىغان پۈچەك بولغان بىر زاكون تەسۋىرى خالاس! شۇنىڭ بىلەن بىرلىكتە ئاپتورنىڭ مەزكۇر بەدىئىي توقۇلمىسى مەنتىقىي جەھەتتىن تۇتامى يوق دىيالوگ بولۇپلا قالماي، ئاپتورنىڭ مەزكۇر دىيالوگ بېرىلگەن تېمىنىڭ ئالدىدىكى تېمىسىدىكى «ئۇزلۇغ بوۋاينىڭ دىنسىز چوڭ بولۇپ ھەقىقەت ئىزدەپ كېيىن مۇسۇلمان بولغانلىق» ھەققىدىكى ھېكايىسى بىلەن ئۇيۇشمايدۇ. بۇنداق بىر پارادوكسلىقنىڭ يۈز بېرىشى ھەم ئاپتورنىڭ مەزكۇر دىيالوگىنى مەزمۇن جەھەتتىن، ھەمدە ۋەقەلىك جەھەتتىن بەدىئىي توقۇلمىدىكى ئاجىزلىق ۋە تۇتۇرۇقسىزلىق سادىر قىلغانلىقىنى پاش قىلىپ قويغان بولۇپ، بۇ مەزكۇر ئاپتورنىڭ دىيالوگ ئارقىلىق بەرگەن خاتا سوئالىغا، دوگما جاۋاب تۈسىنى بېرىش ئارقىلىق رېئاللىقتا ئورنى يوق ئىشنى ئەتەي ئۇيدۇرۇۋاتقانلىقىنى، بۇنىڭ پەقەتلا ئاپتورنىڭ شالغۇت زېھنىيىتىدىكى جۆيلىمىلەردىن باشقا نەرسە ئەمەسلىكىنى مۇئەييەنلەشتۈرۈپ قويغان.\n\nئونبىر ياشلىق فارابىينىڭ ئۇستازى بىلەن ئېلىپ بارغان دىيالوگىغا كەلسەك، دىيالوگدا فارابىي ئۇستازىغا تەبىئەتكە، ئىنسانغا ئالاقىدار پەلسەپىۋى سوئاللارنى تاشلايدۇ. ئۇستازى ئىنتايىن تەرىنى تۈرگەن ھالدا فارابىيغا قاتتىق تېگىپ گويا بۇ سوئاللار ئازغۇن سوئاللاردەك مۇئامىلە قىلىدۇ، ھەمدە «ھەممە جاۋاب قۇرئاندا بار»، دەپ ئۇنىڭغا غەزەپلىنىپ قاتتىق تېگىدۇ. ھالبۇكى تارىختا، يەنە كېلىپ فارابىي بىلەن زامانداش ھەمدە قۇرداش بولغان ئىمام ماتۇرىيدىيدەك بۈيۈك مۇتەپەككۇرنى يېتىشتۈرگەن ماۋەرائۇننەھر مەدەنىيىتىنىڭ ئىلىم مەركىزى بولغان بۇخارادا يۇقىرىقىدەك سوئالغا دەرغەزەپ بولۇدىغان ئۇستازنى تىپىك ئۆرنەك سۈپىتىدە ياساپ چىقىش بەئەينى ئورىيانتالىستلارنىڭ ئىدېئولوگىيەلىك سۈيقەستلىرىگە تەڭكەش قىلىشتىن پەرقى يوق ئىشتۇر. چۈنكى مەلۇم بولغىنىدەك تۈركىستان ماۋەرائۇننەھ ئىلىم مەدەنىيىتىنىڭ ئىسلام تارىخىدىكى ئالاھىدىلىكلىرى ئىچىدە ھەرقانداق پەلسەپەۋى سوئالغا تەرەددۇت قىلماسلىق، ھەر تۈرلۈك پەلسەپەۋى قاراشلارنى ئۈستەلگە قويۇپ مۇنازىرە قىلىش، تارتىشىش ئاساسىدا ئەقلىي جاۋاب ئىزدەشتە مەشھۇر بولغانلىقىدۇر. كۈنىمىزگە قەدەر يېتىپ كەلگەن پەلسەپەۋى ھەمدە مېتافىزىك ئەسەرلەردە مۇنازىرە ۋە سوئال - جاۋاب خاراكتېرىنى ئالغان مەتىنلەرنىڭ كۆپ بولۇشى بۇنىڭ پاكىتى. ھەتتا بۇ ئەنئەنىنىڭ تاكى سابىت داموللامنىڭ ئاقائىدە جەۋھەرى ۋە ئابدۇقادىر داموللامنىڭ ئەقائىد زەرۇرىيلارغىچە داۋام قىلغانلىقىمۇ سوئالنىڭ ئىسلام ئىلىم ئەنئەنىسىدە گويا جاۋاب بېرىلسە قۇرئانغا خىلاپتەك ئەمەس، بەلكى قۇرئاندا مۇئەييەنلەشتۈرۈلگەندەك، بىلىشكە قىزىقتۇرۇش ۋە ھەتتا ئايەتلەردە سوئال قويۇش تەرىقىسىدە تەپەككۇرغا، بىلىمگە ئۈندەش خاراكتېرىگە باب كېلىدىغان تۇتۇم ۋە قارشى ئېلىنىدىغان ئەھۋال ئىكەنلىكى مەلۇم. ئىمام ئەزەمگە ئوخشاش فارابىيدىن ئۈچ ئەۋلاد ئاۋۋالقى مۇتەپەككۇرلار ئۆز دەۋرىگە ئالاقىدار مەسىلىلەردىن ئىشىنىپ، بولغۇسى ئىشلار ئۈستىدە ئالدىن سوئال قويۇپ تۇرۇپ جاۋاب تېپىش ئەنئەنىسى شەكىللەندۈرگەنلىكىنى نەزەرگە ئالساق، ئىمام ئەزەمنىڭ فىقھىي سىستېمىسىنىڭ مەركىزى ئوچاقلىرىدىن بىرىنىڭ ماۋەرائۇننەھر ھاۋزىسى ئىكەنلىكى ھەمدە ئەڭ كۆپ تەتقىق قىلغانلارنىڭمۇ ئۇيغۇر ۋە باشقا تۈركىي قەۋمنىڭ ئالىملىرى ئىكەنلىكىنى نەزەرگە ئېلىشىمىزغا توغرا كېلىدۇ. فارابىي دەۋرى دەل مەزكۇر دەۋر بولۇپ، بۇنداق بىر دەۋرنىڭ ئۆرنەك ئۇستازلىرى سوئالدىن بىزار بولىدىغان دەۋر بولماستىن بەلكى زېرەك بالىلاردىن سۆيۈنىدىغان تەربىيەچىلەر ئۆرنەك مىساللىرىغا ئايلانغان دەۋر، بولغانىدى. يۇقىرىدا مۇئەييەنلەشتۈرۈپ ئۆتكىنىمىزدەك، فارابىينىڭ قويۇق تۈركىستان كۈلتۈرى ۋە شۇ دەۋر ئۇيغۇر تۈرك مەپكۇرىسىدىن چوڭقۇر ئوزۇق ئالغانلىقى ۋە ھاياتىنىڭ يېرىمىدىن كۆپرەكىنى تۈركىستان ھاۋزىسىدىن چىقماي ياشىغانلىقى ۋە شۇ يەردە مۇنتىزم تەلىم - تەربىيە كۆرگەنلىكى تارىخىي مەنبەلەر ۋە فارابىيشۇناسلارنىڭ مۇئەييەنلەشتۈرۈشى بىلەن ئىنكار قىلغۇسىز رېئاللىقتۇر. بۇ ۋەجىدىن تارىختىن ئۆزلۈكىنى ۋە ئۇيغۇرلۇق روھىنى ئاڭلىتىشنى دەۋا قىلغان بىر ئەسەر ئۈچۈن بۈگۈنكى ئەۋلادلارغا فارابىينىڭ ئوقۇش دەۋرىنى ئۇنى يېتىشتۈرگەن مەدەنىيەتنىڭ ئالتۇن دەۋرلىرىنىڭ ئۆرنەكلىرى ئاساسىدا ئاڭلىتىلىشى كېرەك بولۇپ، «ئۇيغۇر بۇلاق» كىتابىنىڭ ئاپتورى ئەسەردىكى شالغۇتلاشتۇرۇش سېنارىيەسى بويىچە، شۇنداقلا تارىخنى چۈشىنىش ئەمەس، بەلكى قارىلاشقا يېتەكلەيدىغان بىمەنە ۋەقەلىكنى توقۇپ چىقىش ئارقىلىق ئەۋلاتلارنىڭ ئەجدادنى چۈشىنىشىگە ياردىمى بولۇش تۈگۈل زىيانلىق بولغان بىر پىچىمدە دىيالوگ يارىتىشقا تىرىشقان. پەلسەپەۋى سوئاللارغا خاپا بولۇپ قۇرئان ئوقۇساڭ ھەممىنى بىلىسەن، دەيدىغان بۈگۈنكى شىنجاڭچە زىيالىيلارنىڭ دىندارلارنى قارىلايدىغان تەتۈر تەشۋىقاتىنىڭ روھىنى فارابىينىڭ ھېكايىسىگە سىڭدۈرۈش ئارقىلىق ئۆز دەۋرىدە گۈللىنىۋاتقان بىر مەدەنىيەتنىڭ پارلاق سەمەرىسىنى، يەنە كېلىپ تۈركىستان ئىسلامىيەت ھاۋزىسىنىڭ يېتىشتۈرگەن ئۆز ئوغلانىنى ئۆز يۇرتىدىكى ئۇستازلىرىدىن كۆڭلى سۇ ئىچمەيدىغان، بەلكى قېچىشقا تېگىشلىك بولغان ئوبراز قىلىپ تەسۋىرلىگەن ۋە بۇ سېنارىيەنى چىقىش قىلىپ تۇرۇپ فارابىينى بالا چېغىدىلا ئۇزلۇغ بوۋاي بىلەن باغداتقا يولغا سېلىۋېتىش ئارقىلىق گويا فارابىينىڭ ئىسلامىي تەربىيەدىن يىراق تۇرغاچقا ئەنە شۇنداق بۈيۈك شەخسىيەت بولغانلىقىدەك سابلىمىنال ئۇچۇرنى ئوقۇرمەنگەن پىچىرلىماقچى بولغان.\n\nدىيالوگنىڭ يەنە بىر ۋارىيانتى بولسا، فارابىينىڭ ساۋاقداشلىرى بىلەن ئېلىپ بارغان ئۇيغۇرچە ۋە ئەرەبچە ئىسىم ۋە تەلەپپۇزغا دائىر دىيالوگىدۇر. مەزكۇر دىيالوگنىڭ ئورنى ئاپتورنىڭ تەسۋىرلىشىچە باغداتتىكى بىلىم يۇرتى ھېسابلانغان بەيتۇلھىكمەگە ئىمتىھان بېرىپ تاللىنىشىدىن كېيىنكى ئوقۇش باشلىغان بىرىنچى كۈنى يۈز بەرگەن بولۇپ(10)، ئاپتور مەزكۇر تەسۋىرىدە ئاپتورنىڭ دەۋا قىلغان ئاتالمىش چۆچەكلەشتۈرۈلگەن تارىخىنىڭ ساختا تارىخلا ئەمەس، يەنە ئۆزىنىڭمۇ بىر تارىخ ئوغرىسى ئىكەنلىكىنىمۇ پاش قىلىپ قويىدۇ. بۇنىڭ دەلىلى شۇكى، ئالدى بىلەن تارىخ كىتابلىرى ۋە فارابىيشۇناسلار مۇئەييەنلەشتۈرگەن فارابىي بالا چېغىدا ئەمەس، نەۋقىران چاغلىرىدا، ئوقۇيالمىغان مەدرىسەسىنى ئوقۇۋالغىلى ئەمەس، بەلكى تەتقىقاتىنى چوڭقۇرلاش ۋە سىستېمىلاشتۇرغىلى، پۇختىلىغىلى كەلگەن. ئىككىنچىدىن، ئاپتور دەۋاتقان «بەيتۇلھىكمە» ئالىي بىلىم يۇرتى، يەنى ئوقۇغۇچىلار ئىمتىھان بېرىپ تاللىنىپ ئوقۇشقا كىرىدىغان بۈگۈننىڭ ئۇنىۋېرسىتېت سىستېمىسىدىكى مەكتەپ ئەمەس، بەلكى زاماننىڭ تونۇلغان ئىلىم - پەن ئالىملىرى، ھەكىم ۋە تارىخچىلىرى، تەرجىمان ۋە مۇھەقىقلەر توپلانغان كۇتۇپخانا ۋە ئاكادېمىيە ياكى ئىلمىي تەتقىقات ئىشلىرى بىرلەشتۈرۈلگەن ئەڭ چوڭ كۇتۇپخانا ۋە تەتقىقات مەركىزىدۇر. قانداقتۇر ئوقۇ - ئوقۇتۇش مەركىزى ياكى بۈگۈننىڭ مەكتەپ ياكى ئۇنىۋېرسىتېتى ئەمەس. چۈنكى، ئۇ دەۋردىكى باغداتنىڭ ئوقۇ -ئوقۇتۇش ۋە مائارىپ مۇئەسسەسەلىرىمۇ ماۋەرائۇننەھر بىلەن ئوخشاش بولۇپ، پەرق كۆپىنچە بەيتۇلھىكمەگە ئوخشاش ئۆزىگە خاس مۇئەسسەسەلەرنىڭ ۋە دۇنيانىڭ ھەر ياندىن توپلانغان نادىر شەخسىيەتلەرنىڭ ئۇچرىشىدىغان، ئىسلام خەلىپىلىك مەركىزى بولۇش ئېتىبارى بىلەن ئالىم ۋە پازىللار چۈشۈپ ئۆتىدىغان ياكى شۇ يەردە يەرلىشىدىغان ئەڭ جەلپكار ئورۇننىڭ بولغانلىقىدا گەۋدىلەنگەن. بالا چېغىدا ئۆزىنىڭ تۈرك ئىلىم ئوچاقلىرىدا ئوقۇشىنى پەپىلەپ باغداتقا يولغا سېلىشقا، بىمەنە ئۇستاز شاگىرت جېدىلىنى توقۇپ چىقىش ئارقىلىق تۈرك كۈلتۈرىدە يېتىشىپ تەربىيەلىنىشنى كىچىك كۆرۈپ، مەدرىسەنى ئادەتتىكى قۇرئان يادلىتىپ قارىي قىلىدىغان كۇرۇسقا ئوخشىتىپ تەسۋىرلىگەن مەزكۇر يازار ئەمدىلىكتە باغداتقا بېرىپلا يەنە بۇ ھەقتىكى قاراساۋاتلىقىنى ئاشكارىلايدۇ ۋە فارابىينى «بەيتۇلھىكمە»دە ئوقۇغان قىلىپ تەسۋىرلەيدۇ. قۇرئان يادلىتىدىغان ئورۇننى مەدرىسە دەۋالغان بولسا، بەيتۇلھىكمەنى «ئالىي بىلىم يۇرتى»، دەپ ئاتايدۇ. ھالبۇكى مەدرىسە دېمەك دەل بۈگۈنكى تىلدىكى «ئالىي بىلىم يۇرتى» بىلەن تەڭداشتۇر. قىزىق يىرى شۇكى، مەزكۇر بەيتۇلھىكمەنىڭ ئەرەبلەردىن تەشكىل قىلغان ئوقۇغۇچىلىرى فارابىي دەرسكە كېلىپ بىرىنچى كۈنىلا ئىرقچىلىق قىلىپ يەكلىمەكچى، يالغۇز بىر فارابىينىڭ تەلەپپۇزىنى زاڭلىق قىلىپ ئۇنى بوزەك تاپماقچى بولىدۇ ۋە دىيالوگلار مۇشۇ نۇقتىلارنى يورۇتىدىغان شەكىلدە سېنارىيەلەشتۈرۈلىدۇ.\n\nمەزكۇر دىيالوگنىڭ سېنارىيەسىمۇ تازنىڭ تۆمۈر تاغىقى ھەققىدىكى ماقال - تەمسىلدەك ئىزچىل ئىسىم ئېغىزغا كەلمەسلىكنى ئاساس قىلىشتىن باشلىنىدۇ. خۇددى فارابىينىڭ مۇھەممەد ئىسمى دادىسىنىڭ ھەربىي ئەمەلدار دەرىجىسىدىكى ساپالىق كىشى بولۇشىغا قارىماي ئېغىزغا كەلمەي «مەخەم» دەۋالغىنىدەك، بۇ نۆۋەت مۇھەممەدنىڭ تارخان ۋە ئۇزلۇغ ئىسىملىرى ئەرەبلەرگە غەلىتە بىلىنىدۇ. گويا دىندا ياكى باغداتتىكى ئەرەب مۇسۇلمانلىرىدا «مۇسۇلماننىڭ ئىسمى قۇرئاندا ئىسمى بولۇشى كېرەك» دەيدىغان چۈشەنچە باردەك يىرتىق ئىشتاندىن چىققاندەكلا ئاتالمىش «بەيتۇلھىكمە» ئىسىملىك ئالىي بىلىم يۇرتىنىڭ ئوقۇغۇچىلىرى «تارخان، ئۇزلۇغ ئەرەبچىدە يوق، سېنىڭ ئاتا بوۋاڭ مۇسۇلمان ئەمەسمۇ؟» دېگەن تەرزدە سوئال قويۇشقا باشلايدۇ. ھالبۇكى بۇنداق بىر سوئال ئۇ دەۋردە، يەنە كېلىپ باغداتتەك تۈرلۈك مىللەت ۋە ئىقلىملاردىن كىشىلەر كېلىپ كېتىپ تۇرىدىغان ھەم ياشايدىغان مەركەزنىڭ ئالىي بىلىم يۇرتىدا سورالغانلىقى رېئاللىقتىن يىراق. ئىشنىڭ يەنە بىر بىمەنە تەرىپى بولسا، ئاپتور ئەرەب ساۋاقداشلىرىنى مات قىلىپ گەپ تېپىپ بېرەلمەيدىغان زاكون ئويلاپ تاپقان فارابىينىڭ زاكونىنى بايان قىلىپ «قۇرئاندا پىرئەۋن، نەمرۇت ئەبۇ جەھىل ۋە ئەبۇ لەھەبلەرنىڭ ئىسمى چىقىدىغانلىقىنى دەۋا قىلىپ ئىسىم ئەرەبچە بولمىسىمۇ مۇسۇلمان بولۇۋېرىدىغانلىقى بىلەن جاۋاب قايتۇرغۇزىدۇ. ھېچقانداق بىر مەدرىسە ياكى مەكتەپتە بىرىنىڭ مۇسۇلمانلىقى ئىسمى بىلەن ئۆلچىنىدۇ، دەيدىغان تەلىم يوق، بولۇشىغا قارىماي، بۇنداق بىر چاكىنا دىيالوگنى ئالىي بىلىم يۇرتى دەپ تەسۋىرلەۋاتقان مەكتەپنىڭ ئوقۇغۇچىلىرى ئارىسىغا قۇرغۇزۇشنىڭ ئۆزى بىر كالامپايلىق. مەسىلىنىڭ يەنە بىر تەرىپىگە قارايدىغان بولساق، ئاپتورنىڭ تىلىدا جاۋاب بەرگەن فارابىينىڭ زاكونى بىلىمسىز ۋە تەنتەك جاۋاب بولۇپ، ئەلۋەتتە بۇ تەنتەكلىك ئاپتورنىڭ توقۇلمىسى بولۇش جەھەتتىن ئاپتورنىڭ تەنتەكلىكى ۋە ساپاسىزلىقى دېيىشكە بولىدۇ. چۈنكى، فارابىينىڭ زاكونىدا ئېيتىلغاندەك قۇرئاندا پىرئەۋن ۋە ئەبۇ لەھەبنىڭ ئىسمى بار بولسىمۇ، قۇرئاندا نەمرۇتنىڭ، ئەبۇ جەھىلنىڭ ئىسمى كەلمىگەن. مۇسۇلمان بولۇش ئۈچۈن ئىسىم قۇرئاندا كەلگەن بولۇش، دەيدىغان ھېچقانداق دەۋا ياكى كۆز قاراش مۇسۇلمانلاردا يوق بولۇشىغا قارىماي ئۆزىچە ئويدۇرما مەسىلە چىقىرىپ، ئارقىدىن راستتىنلا ساۋاتسىزلىقى چانىدىغان جاۋابنى بەرگۈزۈپ فارابىينى مەكتەپكە ئوقۇشقا كىرە كىرمەيلا ئۇزۇندىن مۇنتىزم ئوقۇۋاتقان ئوقۇغۇچىلارنى دەلىلدە تەڭ كېلەلمىگەن قىلىپ كۆرسىتىشى، بىرىنىڭ ئۈستۈنلۈكىنى يەنە بىرىنىڭ چۆكۈشى ئارقىلىق مۇئەييەنلەشتۈرۈشتەك ماتېرىيالىستىك تەپەككۇر ئۇسۇلى بويىچە ئەرەب ئوقۇغۇچىلارنى چۆكۈرۈش بەدىلىگە ئۇيغۇرنى كۆتۈرۈش، ئۈستىلەپ ئۆزىنىڭ گەپدان، ئەمما چالا بىلەرمەنلىكىنى چاندۇرىدىغان دىيالوگنى دەلىللىك زاكون دەپ ئوتتۇرىغا قويۇش ئوخشاشلا ئاپتوردىكى بەدىئىي تەسەۋۋۇر كۈچىنىڭ قايسى دەرىجىدە نامرات ۋە قۇرغاق ئىكەنلىكىگە، مەنتىقىي تەسەۋۋۇرىنىڭ تۇتۇرۇقسىزلىقلارغا تولغانلىقىغا دالالەتتۇر.\n\nئەسەردىكى يەنە بىر بىمەنىلىك شۇكى، ئاپتور گۈزەل بىلىم يۇرتى ھەققىدىكى تەسۋىرىنىمۇ توقۇنۇش، يەكلەش تىپىدىكى مەزمۇنلاردىن خالىيلاشتۇرالمىغان. مەسىلەن، ئەرەب ئوقۇغۇچىلارغا پىچقان رولدا ئەجەم مىللەتلەر ئەڭ كۆپ ياشايدىغان، يەنە كېلىپ بەيتۇلھىكمەنى قۇرغان ئابباسىيلارنىڭ دۆلەت مۇئەسسەسەلىرىنى تۈركلەر شەكىللەندۈرۈۋاتقان، ھەربىي ۋە سىياسىي ئاپپاراتلىرى تۈركلەردىن تەشكىللىنىۋاتقان مەركىزى بىر شەھەردە گويا ئۆمرىدە چەتئەللىكنى تۇنجى كۆرگەن تاغلىقلاردەك فارابىينىڭ دادىسى ۋە بوۋىسىنىڭ ئىسىملىرى غەلىتە بىلىنىپ كەتكەنلىكى ۋە ھەتتا مۇسۇلمان بولۇش ئۈچۈن ئەرەبچە ئىسىم قويۇش كېرەك دەيدىغان زاكوننى ئەرەبكە پىچىلغان رول ئارقىلىق فارابىيغا قارشى دىيالوگ قۇرۇپ چىقىلغانلىقى قىتىغۇرلۇق ئۈستىگە قىتىغۇرلۇقتۇر.\n\nيەنە بىر نۇقتىدا بولسا، ئەرەبلەر ئىسىمغا تاقىلىپلا قالماي، تەلەپپۇزغا قاراپ زاڭلىق قىلىشقان. يەنى ئاپتورچە بەيتۇلھىكمەدەك ئالىي بىلىم يۇرتىدا ئوقۇۋاتقان ئەمما ئىسلام ئەخلاقىدىن نېسىۋە ئالمىغان بۇ «ئەرەبلەر» ھەم يات ئىسىمغا تاقىلىپ قالغان ۋە فارابىينىڭ ئەرەبچە تەلەپپۇزىنى مەسخىرە قىلغان. ھالبۇكى بۇنداق ئىشلارنىڭ فارابىينىڭ ھەقىقى تارىخىدا يۈز بەرمىگەنلىكىنى، فارابىينىڭ ئونبىر ياشتىن ئاشقان مەزگىللىرىدە تېخى ماۋەرائۇننەھرىدە ئىكەنلىكىنى نەزەرگە ئالغان ئاساستا ئويلىغىنىمىزدا، بۇ بىر پۈتۈنلەي ئاپتورنىڭ خىتايچە مائارىپتىن ئىلھاملانغان زېھنىيەت ئىكەنلىكىنى مۇئەييەنلەشتۈرگىلى بولىدۇ. چۈنكى، بۇنداق ھادىسىلەر كۆپىنچە ۋەتەن سىرتىغا ئوقۇشقا بارغان ئوقۇغۇچىلاردا، ئۇيغۇر ئوقۇغۇچىلار خىتاي ئۆلكىلىرىگە ئوقۇشقا بارغاندا دۇچ كېلىدىغان ئىشلار بولۇپ، خىتايلارنىڭ تىلىغا ئۇيغۇر ئىسىملىرىنىڭ تەلەپپۇزى كەلمەسلىكى بىلەن بىرگە، ئۇيغۇرلارنىڭ ئىسىملىرىنىڭ خىتايلارغا غەلىتە تۇيۇلىدىغانلىقى ۋە ئالدىراپ قاتارغا ئېلىنماسلىققا ئۇچرىشى قاتارلىقلاردا دۇچ كېلىدىغان ھادىسىلەردۇر. يەنە بىرى بولسا، تىپىك خىتايچە زېھنىيەت بويىچە خىتاي تىلىنى خىتايدىن چانمىغۇدەك تەلەپپۇزدا بولمىغچە ئۇيغۇر ئوقۇغۇچىلارنىڭ مەسخىرە ئوبيېكتى بولۇشى ۋە تەلەپپۇزىغا قاراپ ئادەم ياراتماسلىق خاھىشىنىڭ خىتاي ئۇنىۋېرسىتېتلىرىدىكى ئوقۇغۇچىلىق مۇھىتتا يۈز بېرىپ تۇرۇشىدۇر.\n\nبۇ جەھەتتىن ئاپتور چەكلىك تەسەۋۋۇرىدا، يەنە كېلىپ خىتاي مائارىپىدىن ئىلھاملانغان، ھەمدە خىتاي ئۆلكىلىرىدە كۆرگەن ۋە دۇچ كەلگەنلىرى ئاساسىدا خىتاي ئىرقچىلىقىنى مەنبە قىلغان ئىسىمغا ۋە تەلەپپۇزغا قاراپ تۇرۇپ ئۇيغۇرغا زاكون قويۇش، ياراتماسلىق، مەسخىرە ئوبيېكتى قىلىش ئەھۋاللىرىنى مۇسۇلمان ئەرەب ئوقۇغۇچىلارغا تەققاسلىغان. شۇنىڭدەك، مەيلى ئىنگلىز ياكى ئەرەب ئەللىرىدە بولسۇن، چەتئەللىكنىڭ تەلەپپۇزنى ئۆز كۈلتۈرىدە ئادەت قىلغان تىل تەلەپپۇز قۇرۇلمىسىغا بېقىپ سۆزلىشىنى ئەيىب ئالىدىغان ياكى مەسخىرە قىلىدىغان ئادەت ئۆرنەك سۈپىتىدە بۈگۈنمۇ مەۋجۇت ئەمەس. ئۇيغۇرلاردىمۇ ھەم ئۇنداق ئادەت يوق. پەقەت ئۆز تىلىنى ئۆزىدەك سۆزلىمىگەننى ياراتماسلىق خاھىشى خىتاي مائارىپى ۋە زېھنىيىتىدە ئۇچرايدىغان ھادىسە بولۇپ، بۇ خىل خاھىش ئۆز نۆۋىتىدە خىتاينىڭ ئاسسىمىلياتسىيە سىياسىتىدە ئۇيغۇر ئىستۇدېنتلارغا ئومۇميۈزلۈك يۇقتۇرغان مەرەز زېھنىيەتلەردىن بىرىدۇر. بۇ گەرچە ئۇيغۇرلارغا نىسبەتەن تىل مەسىلىسىدە قاتتىق تەلەپ قويۇشقا تۈرتكە بولغان بولسىمۇ، ئەمما رېئاللىقىمىزدىن مەلۇم بولغىنىدەك، مەسىلە تىلنى ۋايىغا يەتكۈزۈپ تەلەپپۇز قىلىشنى پىرىنسىپلاشتۇرۇش بىلەنلا توختاپ قالماستىن، تەلەپپۇزغا قاراپ ئادەم باھالاش، تەلەپپۇز قاراپ ئادەم ياراتماسلىق قاتارلىق خىتاينىڭ ناچار خاھىشى ۋە خۇي - پەيلىنىمۇ بىرلىكتە سىڭدۈرۈۋېلىشتىن ساقلاپ قالالمىدى. خۇددى شۇنىڭدەك، ئاپتورنىڭ ئەرەب ئوقۇغۇچىلار بىلەن فارابىينىڭ دىيالوگىدىكى مەسىلە قىلىپ چىقارغانلىرى، شۇنداقلا ئىسىم تىلغا كەلمىگەننى باھانە قىلىپ خۇددى «مەيمەيتى» دەۋېلىشكە ئوخشاش مۇھەممەدنى «مەخەم»، دەۋالغانغا ئوخشاش خىتايچە زېھنىيەت ۋە قىياسلاشلارمۇ ئاپتورنىڭ ئەدەبىي تەسۋىرلىرىدىن كەڭرى دەرىجىدە ئورۇن ئالغان. بۇنىڭدىن فارابىي ھەققىدىكى ماجىرالارنى ئويدۇرۇپ توقۇپ چىقىشتا ئاپتورنىڭ خىتايچە خاھىش ۋە زېھنىيەتتىن مول دەرىجىدە ئىلھام ئالغانلىقىنى كۆرۈۋېلىش تەس ئەمەس.\n\n### [خۇلاسە]\nخۇلاسە قىلغاندا، دىنغا ئائىت، جۈملىدىن ئىسلامىي پۇراق چىقىش ئېھتىماللىق بار ھەرقانداق ھادىسىگە بىر ئاماللار بىلەن توقۇنۇش ياساپ چىقىشلار ئارقىلىق دىندىن يىراقلاشتۇرۇشنى ئۇرغۇلاش، بىر باھانىلەرنى ئويدۇرۇش ئارقىلىق فارابىينىڭ مەشھۇرلۇق تېپىشىنى يونانچىنى ئۈگىنىپ ئارىستوتېلغا باغلاش ۋە ئارىستوتېلنىڭ بىلىمى بىلەن مېڭىپ تارىختا ئىز قالدۇرۇش بىلەن ھېكايىنى تۈگەللەش قاتارلىقلار ئاپتور زېھنىيىتىدىكى باشتىن بېرى ئىلگىرى سۈرۈپ كەلگەن شالغۇت ئىدېئولوگىيەسى ۋە ھېكايىدە مۇەييەنلەشتۈرۈلۈپ كېلىۋاتقان مۇددىئالار بىلەن بىردەكلىكنى ساقلىغان. نەتىجىدە ئاپتور شالغۇت زېھنىيىتىنى شەكىللەندۈرگەن بارلىق ۋارىيانتلارنى ئىشقا سېلىش ئارقىلىق ئۇستىلىق بىلەن ئۇيغۇرلۇقنىڭ چىقىش يولىنىڭ خۇددى بىلگە قاغان ۋە شۇخان تىلىدا ئەكس ئېتىلگىنىدەك، ئەقىل بىلەن قورالغا تايىنىش ئىكەنلىكى، دىننى مىللەتنىڭ زاۋاللىقىنىڭ ۋە مەھكۇملۇقنىڭ جاۋابكارى قىلىش كېرەكلىكى، شۇنداقلا ئالېكساندرنىڭ ئۇيغۇرلارنىڭ ئاتالمىش دىنلاشمىغان دەۋرلىرىدە ئېلىپ كەلگەن ئەخلاق ۋە ئادالىتىنىڭ ئەقىل ئۇستازى بولغان ئارىستوتېلغا يېقىنلىشىش، يەنى قىبلىنى غەربكە توغرىلاش ئىدىيەسى بىلەن تاماملىغان، ھەمدە ئاپتور بۇنى مۇناسىۋەتلىك بەدىئىي توقۇلمىلىرى ۋە ساختا تارىخىي ئويدۇرمىلىرى ئارقىلىق تارىختىكى فارابىي ئوبرازى بىلەن ئەمەس، شالغۇت ئىدېئولوگىيەگە تولغان زېھنىيىتىدە ياساپ چىققان فارابىي ھېكايىسىدىكى، كەڭراق قىلىپ ئېيتقاندا «ئۇيغۇر بۇلاق» كىتابىدىكى ئاداققى ئارزۇسى ئىكەنلىكىنى نامايەن قىلىشتا مۇۋەپپەقىيەت ئىزدىگەن.\n\n## [نەقىللەر]\n1 «ئۇيغۇر بۇلاق»، 126- بەت.\n2 «ئۇيغۇر بۇلاق»، 126- بەت.\n3 يۇقىرىقى مەنبە.\n4 ئۇيغۇر بۇلاق، 126_127 - بەتلەر.\n5 ئۇيغۇر بۇلاق، 127- بەت.\n6 يۇقىرىقى مەنبە.\n7 ئۇيغۇر بۇلاق، 121_125 -بەتكىچە.\n8 ئىبنى ئەبىي ئۇسەيبەئە، ئۇيۇنۇلئەنبائ، بەيرۇت نەشىرى، 557 - بەت.\n9 ئۇيغۇر بۇلاق، 127- بەت.\n10 ئۇيغۇر بۇلاق، 134- بەت."}
{"title": "«ئۇيغۇر بۇلاق» ۋە ئەدەبىيات ھايانكەشلىكى (6) - خاتىمە", "author": "بۇرھان مۇھەممەد (Burhan Muhammed)", "date": "Unknown", "tags": ["ئەدەبىي تەنقىد", "تارىخىي رومان", "ئابدۇشۈكۈر مۇھەممەتئىمىن", "تارىخىي چىنلىق", "بەدىئىي چىنلىق", "ھايانكەشلىك", "زىيالىيلار"], "content": "# «ئۇيغۇر بۇلاق» ۋە ئەدەبىيات ھايانكەشلىكى (6)\n**(خاتىمە ئورنىدا)**\n\n**ئاپتورى:** بۇرھان مۇھەممەد\n\n> «تارىخ ياسالماسلىقى لازىم. تارىخ ياساش تارىخنى بۇرمىلاشتىن ھەسسە - ھەسسىلەپ ئېغىر جىنايى ھادىسە!»\n> ‐ ئابدۇشۈكۈر مۇھەممەتئىمىن\n\n## 1. تارىخىي چىنلىق ۋە بەدىئىي چىنلىق\nتارىخ ۋە ئەدەبىيات گىرەلەشكەن ۋاقىتتا بەدىئىي چىنلىق بىلەن تارىخىي چىنلىق ئوتتۇرىسىنى كېلىشتۈرۈش زۆرۈر بولىدۇ. مەيلى تارىخىي رومان ياكى ھېكايىلەشكەن تارىخ بولسۇن، ئەسەرنىڭ مۇۋەپپەقىيەتلىك بولغان ياكى بولمىغانلىقى ئاپتورنىڭ مەزكۇر كېلىشتۈرۈشنى لاياقەتلىك ئېلىپ بارالىغان ياكى ئېلىپ بارالمىغانلىقى بىلەن مۇناسىۋەتلىك. كېلىشتۈرۈش قانچە ئۇتۇقلۇق بولسا، ئەسەرنىڭ مۇۋەپپەقىيەتلىك چىقىش نىسبىتىمۇ شۇنچە يۇقىرى بولىدۇ. كۆرۈپ ئۆتكىنىمىزدەك، مەزكۇر «ئۇيغۇر بۇلاق» ئەسىرىدە بۇ خىل كېلىشتۈرۈش ئىنتايىن ئاجىز بولۇپ، ھەتتا ئەسەرنىڭ قۇرۇلمىسى ۋە بايان قىلىش ئۇسۇلىدىن قارىغان ۋاقىتتىمۇ، ئاپتورنىڭ بۇنداق بىر دەردىنىڭ بارلىقىمۇ كىشىنى شەكلەندۈرىدۇر. بىر ئەدەبىي ئەسەر مۇئەللىپىنىڭ بەدىئىي تىل ئەھلى بولۇش سۈپىتى بىلەن ئىجادىيلىقنى قوغلىشىشى، بەدىئىيلىكنى ئاساس قىلىشى تەبىئىيلىك بولسىمۇ، بىراق تارىخنى ھېكايىلەشتۈرۈش ياكى ھېكايىلەشكەن تارىخ يېزىپ چىقىشتەك نازۇكلۇق تەلەپ قىلىدىغان بىر ئىشتا سۆزلىنىۋاتقان ۋەقە - ھادىسىلەرنىڭ چىنلىقىنى قوغداشقا، ئۇنى خىيالىغا كەلگەنچە ئاستىن - ئۈستۈن قىلىشقا تۇتۇنماسلىقى لازىم. ئەكسىچە بولغاندا، ئەسەرنىڭ توقۇلمىلىق تەرىپى چىنلىق تەرىپىدىن ھالقىپ كېتىدۇ - دە، نەتىجىدە مەزكۇر ئەدەبىي خىزمەت تارىخنى ھېكايىلەشتۈرۈش دائىرىسىدىن چىقىپ كېتىدۇ. مانا بۇ خىل ھالەت مەشھۇر تارىخشۇناس، ئەدەبىي ئوبزورچى ۋە پەيلاسوپ ھېپولت تېنى [Hippolyte Taine] نىڭ تەبىرى بويىچە «تارىخنى ئويۇنچۇقلاشتۇرۇش»، «تارىخنى ساختىلاشتۇرۇش» بولۇپ، تېنىنىڭ ئىپادىسى بىلەن ئېيتقاندا بۇ خىل تەرزدە ھېكايىلەشتۈرۈلگەن تارىخقا دائىر ئەسەرلەرنىڭ چىقىش نۇقتىسى ساختا تەسۋىرلەر ئارقىلىق تارىخىي ھەقىقەتلەرنى ئاستىن ئۈستۈن قىلىشتىن باشقا بولمايدۇ. مەسىلەن تېنىغا كۆرە يېڭى زامان تارىخىي رومانچىلىق ۋە ھېكايىچىلىكنىڭ دەسلەپكى باشلامچىلىرىدىن ھېسابلانغان مەشھۇر ئەدىب ۋولتېر سكوت [Walter Scott] نىڭ بەدىئىي ئەسەرلىرى دەل مۇشۇ خىل تىپتىكى ئەسەرلەردىن بولۇپ، ۋولتېرنىڭ تارىخنى يېڭىچە قىياپەتتە تونۇشتۇرۇشتەك ياخشى نىيىتى ۋە يۈكسەك ئەدەبىي تالانتى ئۇنى تارىخىي چىنلىقلارنى بۇرمىلىشىدىن، بەدىئىيلىك نامى ئاستىدا تارىخىنى ئويدۇرما نەرسىلەرگە ئايلاندۇرۇۋېتىشىدىن توسۇپ قالالمىغان. ھېپولىت تېنى ۋولتېرنىڭ ئەسەرلىرى ھەققىدىكى ئوبزورىدا شۇنداق دەيدۇ: «ئۇنىڭ قەلىمىدە يىراق ئۆتمۈشكە دائىر سۆزلەنگەن ئىشلار، تەسۋىرلەرنىڭ ھەممىسى ساختا بولۇپ، ئەگەر چىنلىق بار دېيىلسە پەقەتلا قىياپەت، مەنزىرە ۋە تاشقى كۆرۈنۈشلەرگە ئالاقىدار تەسۋىرلەردە بار، دېيىشكە بولىدۇ» (1).\n\nدەرۋەقە، تارىخىي چىنلىق بىلەن ئەدەبىي چىنلىق ئوتتۇرىسىنى تەڭپۇڭلاشتۇرۇش ئادەتتىكى يازارلارنىڭ قولىدىن كېلىدىغان ئىشمۇ ئەمەس. چۈنكى، تارىخنى چۆچەك ياكى ھېكايە تۈسىگە كىرگۈزۈش، مۇۋەپپەقىيەتلىك بىر ئەدەبىي ئەسەر ھالىتىگە ئېلىپ كېلىش مەسىلىسى تۈگەل ئەدەبىي دىتقا، بەدىئىيلىك جەھەتتىكى ماھارەتلەرگە قاراشلىق ئىش ئەمەس. ئۇ يەنە مەشھۇر پەيلاسوپ ۋە ئەدەبىي تەنقىدچىلەردىن جورجى لۇكاس [György Lukács] كۆرسىتىپ ئۆتكەندەك، يازارنىڭ مول بولغان تارىخىي بىلىملەرگە، تارىخ ھەققىدىكى جاپالىق ئىزدىنىشلىرىگىمۇ قاراشلىق بولغان مەسىلىدۇر. ئەكسىچە تارىخ يازغۇچىنىڭ ئىشتىھاسىچە تەسۋىرلىسە بولىدىغان، خالىغانچە ۋەقە - ھادىسە ياساشقا بولىدىغان، ئىستىگىنىچە تەسەررۇپ قىلسا بولىۋېرىدىغان ئىگە - چاقىسىز مالغا ئايلىنىپ قېلىشى تۇرغانلا گەپ. جورجى لۇكاس بۇ نۇقتىلارنى مۇئەييەنلەشتۈرگۈچى سۆزلىرىدىن بىرىدە شۇنداق ئېيىتىدۇ: «بىر تارىخىي رومان (ھېكايە) نىڭ بەدىئىي قەھرىمانلىرى ھەمدە توقۇلما ۋەقە – سۇژىتلىرى بولۇشىدىن قەتئىينەزەر، ئۇنىڭ چوقۇم ئالدى بىلەن تارىخقا سادىق بولۇشى شەرت»(2).\n\nبۇ ھەقتە يېقىنقى زامان شەرق ئەدەبىياتى تارىخىي رومانچىلىقى ۋە ھېكايىچىلىكىنىڭ ۋەكىللىرىدىن سانالغان ئاتاقلىق ئەدىب جورجىي زەيدان يۇقىرىقى نۇقتىئىنەزەرلەرنى تەكىتلەيدىغان سۆزىدە شۇنداق ئېيتىدۇ: «بىزنىڭ بۇ ساھەدە كۆرسىتىۋاتقان بارچە تىرىشچانلىقىمىز بىر قىسىم غەربلىك يازغۇچىلارنىڭ قىلىۋاتقانلىرىنىڭ ئەكسىچە تارىخنى ھېكايە - رومانچىلىقنىڭ كونترولى ئاستىدا تۇتۇپ تۇرۇش ئەمەس. بۇ بىر قىسىم يازغۇچىلارنىڭ ئاساسلىق نىشانى ھېكايە بولۇپ، توقۇلما ھېكايىلىرىنى ھەقىقەت قىلىپ كۆرسىتىش ئۈچۈن تارىخىي ھەقىقەتلەرنى قوشۇمچە ئىشلىتىدۇ. بۇنداق قىلىش تارىخىي ۋەقەلەرگە يېنىكلىك بىلەن مۇئامىلە قىلىشقا، ئوقۇرمەننى قايمۇقتۇرۇشقا ئېلىپ بارىدۇ. ئەمما بىزنىڭ دەردىمىز بۇ ئەمەس. بىزنىڭ رومان - ھېكايىلىرىمىزنىڭ ئومۇرتقا نۇقتىسى تارىختۇر. تارىخنى ئوقۇرمەنلەرنى جەلپ قىلىش يۈزىسىدىن ھېكايىلەشتۈرىمىز، ئەمما تارىخىي ۋەقە - ھادىسىلەرگە چېقىلماي ئۆز پىتى قالدۇرۇمىز»(3).\n\nكۆرۈۋېلىشقا بولىدۇكى، تارىخنى ھېكايىلەشتۈرگۈچىنىڭ مەسئۇلىيىتى خاس ئەدەبىياتچىدىنمۇ، خاس تارىخچىدىنمۇ ئېغىر ۋە ئىنچىكىلىك تەلەپ قىلىدۇ. بۇنداق ۋەزنى يېنىك بولمىغان ھەمدە مەسئۇلىيەتچانلىق ئۈستىگە مەسئۇلىيەت تەلەپ قىلىدىغان خىزمەتنىڭ ئادەتتىكى ھەۋەسكار سەۋىيەسىدىكى «يازغۇچى»لارنىڭ، راست ۋە يالغان ئارىسىدىكى، ساختىلىق ۋە چىنلىق ئوتتۇرىسىدىكى پاسىللارغا بىر كۆزدە قارايدىغان، ئەخلاق مىزانلىرىغا بولسا، تۈگەل پىراگماتىست نۇقتىئىنەزەردە مۇئامىلە قىلىدىغان، نە كەسپىيلىكتىن، نە كەسپىي ساھەنىڭ ئەخلاقىدىن نېسىۋە ئالمىغان خىيالپەرەسلەرنىڭ قولىدىن ئەسلا مۇۋەپپەقىيەتلىك چىقمايدىغانلىقى، چىققاندىمۇ ھەم ئەدەبىياتقا، ھەمدە تارىخقا داغ چۈشۈرۈشتىن باشقا نەتىجە بولمايدىغانلىقى مۇقەررەر.\n\nتارىخىي رومانچىلىق ياكى ھېكايىلەشكەن تارىخ يېزىشنىڭ (ئەگەر ئۇنىڭغا غەرەز ئارىلاشتۇرمىغان، توغرا نىيەت بىلەن مۇئامىلە قىلغان ۋاقىتتا) ئۆزىگە خاس ئەھمىيىتى ۋە ئەۋزەللىكلىرى بارلىقىدا شەك يوق. بۇ نۇقتىدا ئەدەبىياتنىڭ مىللىي ھېس - تۇيغۇلارنى ئويغىتىشتا، تارىخنى ئوقۇرمەنلەرنىڭ زېھنىدە جانلاندۇرۇشتا كۈچلۈك قوراللارنىڭ بىرى ئىكەنلىكىگە دىققەت بەرمەي بولمايدۇ. ماھىيەت جەھەتتىن ئېلىپ ئېيتقاندىمۇ، تارىخنى ھېكايىلەشتۈرۈشنىڭ بىر تۈرلۈك تارىخقا جان بېرىش، تارىخ بىلەن بۈگۈن ئارىسىدا باغ قۇرۇشنىڭ يوللىرىدىن بىرى ئىكەنلىكى مەلۇم. ئەمما بۇ يەردىكى يەنە بىر مۇھىم نۇقتا بولسا، مەزكۇر ھېكايىلەشكەن تارىخنى ئوتتۇرىغا ئېلىپ چىقىشتا ئەسەرنىڭ ھەر ۋاقىت ئاپتورنىڭ ئىدېئولوگىيەسى ۋە دۇنيا قارىشىدىن ئايرىلالمايدىغانلىقىنى، ئاپتورنىڭ بەلگىلىك بەدىئىي تەسۋىر ۋە توقۇلمىلار ياردىمىدە ئۆتمۈش ھەققىدە سۆز قىلىۋاتقان كۆرۈنگىنى بىلەن مەلۇم جەھەتتىن ئۇنىڭ ئۆتمۈشكىمۇ، ھەمدە بۈگۈنگىمۇ پەرقلىق پەنجىرىدىن قاراۋاتقانلىقىنى، ئۆزىنىڭ بۈگۈننىڭ ئىجتىمائىي دۇنياسىغا بولغان مۇئەييەن تۇتۇمىنى ئىپادىلەۋاتقانلىقىنى نەزەردىن ساقىت قىلماسلىقتۇر. چۈنكى كۆپلىگەن ئوبزورچىلار تەكىتلەپ ئېيتقىنىدەك، ھېكايىلەشتۈرۈلگەن تارىخ خاراكتېر جەھەتتىن ئۆتمۈشكە قانچە ئىچكىرىلىمىسۇن، ئۇ بەرىبىر بۈگۈن بىلەن بولغان مۇناسىۋىتىدىكى ئىزچىللىقنى ساقلاپ تۇرىدۇ. بۇ نۇقتىنى يەنە ئەدەبىي ئوبزورچى جورجى لۇكاسمۇ مۇئەييەنلەشتۈرگەن بولۇپ، ئۇ مۇنداق دەيدۇ: «يازغۇچىنىڭ تارىخ بىلەن بولغان مۇناسىۋىتىنى ئۇ ياشاۋاتقان بۈگۈنكى جەمئىيىتى بىلەن ئەينەن ھالىتىدە تەكشى مۇناسىۋەتكە ئىگە دېگىلى بولمىسىمۇ، بىراق يازغۇچىنىڭ بۈگۈنى بىلەن تارىخ ئارىسىدىكى مۇناسىۋەتلىرىدە جىددىي مەنىدە ئۆزئارا تەسىر كۆرسىتىش مەۋجۇت»(4).\n\nدەرۋەقە، تارىخ بىلەن بەدىئىيلىك بىرلەشكەندە، ئۇنىڭدىكى بەدىئىي توقۇلمىلارنىڭ تارىخنى ساختىلاشتۇرۇشىغا، ساختا تارىخ ئويدۇرۇپ چىقىش دەرىجىسىگە بېرىپ يېتىشىگە يول قويماسلىق، ئەكسىچە تارىخىي چىنلىق بىلەن بەدىئىيلىك ئارىسىدىكى مۇۋازىنەتنى قوغداشقا ئەھمىيەت بېرىش زۆرۈر. شۇنداقلا بۇ تۈردىكى ئەسەرلەرنىڭ تارىخچىلىق ئىلمى بابىدىن ھېچبىر ئىلمىي قىممىتى بولمايدىغانلىقىنى، پەقەتلا تارىخنى خام ماددا قىلغان بىر بەدىئىي ئەسەر بولۇش سۈپىتى بىلەن يازارنىڭ تارىخ قارىشىنى، تارىخ پەنجىرىسىدىن ۋەقە - ھادىسىلەرگە قايسى تۇتۇمدا ۋە قانداق نۇقتىئىنەزەردە قاراۋاتقانلىقىنى ئەكس ئەتتۈرگۈچى ئەدەبىي ئەمگەك ئىكەنلىكىنى پەرق قىلىش زۆرۈر. مەسىلىگە بۇ ئاساستا قارىغان ۋاقىتتا، بەدىئىي ئەسەرنىڭ ئۆز نۆۋىتىدە مەزمۇن ئېتىبارى بىلەن ئاپتورنىڭ تىپىك ئىدېئولوگىيەسى سىڭگەنلىكىنى دىققەتكە ئېلىشقا توغرا كېلىدۇ. چۈنكى، تارىخىي رومان ياكى شۇنىڭ تەرزىدىكى ھېكايىنىڭ ئىچىدە سۆز قىلىۋاتقان شەخس مۇئەييەن دەرىجىدە ئىدېئولوگ ساھىبىدۇر. بۇ ھەقتە مەشھۇر ئەدەبىي تەنقىدچى ۋە پەيلاسوپ مىخائېل باختىننىڭ ئېيتقان مۇنۇ سۆزلىرى روشەن بولۇپ، ئۇ شۇنداق ئېيتىدۇ: «رومان (ھېكايە) نىڭ ئىچىدە سۆز قىلىۋاتقان شەخس ئەمەلىيەتتە ئىزچىل ھالدا ۋە پەرقلىق دەرىجىدە ئىدېئولوگىيە ئىشلەپ چىقىرىۋاتقان (سۇنۇۋاتقان) كىشىدۇر»(5).\n\n## 2. «ئۇيغۇر بۇلاق» ھەققىدە ئومۇمىي خۇلاسە\nدەرھەقىقەت، بىز مەسىلىگە چىنلىق ۋە بەدىئىيلىك ئوتتۇرىسىدىكى مۇۋازىنەت نۇقتىسىدىن «ئۇيغۇر بۇلاق» ناملىق ئەسەرنى تەنقىد تارازىسىغا سېلىپ كۆردۇق. بىز مەزكۇر ئوبزورىمىز نەتىجىسىدە ئەسەرنىڭ مەيلى بەدىئىيلىك جەھەتتىن بولسۇن، مەيلى تارىخىي چىنلىقنى مۇھاپىزەت قىلىش جەھەتتىن بولسۇن، ياكى چىنلىق ۋە بەدىئىيلىك ئوتتۇرىسىنى كېلىشتۈرۈش جەھەتتىن بولسۇن ساھەنىڭ ئەسلىي تەلىپىدىن ۋە تەبىئىي يۆنىلىشىدىن خېلىلا يىراقلىغانلىقىنى، ھەم ئاپتورنىڭ ئۇنداق بىر كەسپىي پىرىنسىپقا كۆڭۈل بۆلۈش تۇتۇمى بولمىغانلىقىنى كۆرۈپ ئۆتتۇق. بۇ خىل تىپتىكى ئەسەرلەر ئەمەلىيەتتە، ئەدەبىي تەنقىدچى جورجى لۇكاس ئىشارەت قىلىپ ئۆتكەندەك، ئاپتورنىڭ تارىخ ھەققىدىكى مەلۇمات سەۋىيەسىنىمۇ ئىپادىلەپ بېرىدۇ(6). بۇ نۇقتىدىمۇ بىز ئەسەرنىڭ ئۆزى ھەققىدىكى «تارىخنى ھېكايىلەشتۈرۈش» دەۋاسىدىن خېلىلا قايغان ۋە پەرقلىق نۇقتىدا ئىكەنلىكىنى، شۇنىڭ بىلەن بىرلىكتە ئاپتورنىڭ تارىخ ھەققىدىكى مەلۇماتىنىڭمۇ يۈزەكى، چالا ئىكەنلىكىنى، ھەتتا ئۆتمۈشكە دائىر ئاز بولمىغان نۇقتىلاردا خاتا مەلۇماتلارنى ئىلگىرى سۈرگەنلىكىنى كۆرۈپ ئۆتتۇق. شۇنداقلا يەنە ئاپتورنىڭ ئاتالمىش «تارىخىي» دەپ ئاڭلىتىۋاتقان ۋەقە - ھادىسىلەرنى قوللىنىشتا تارىخىي چىنلىقنى يەنىمۇ يورۇتقۇچى بەدىئىي تەسۋىرلەر بىلەن بېزەش ئورنىغا، ئىنتايىن مەسئۇلىيەتسىزلەرچە، نوقۇل ئۆزى ئىلگىرى سۈرمەكچى بولغان ئىدېئولوگىيەگە يارايدىغان شەكىلدە يوق يەردىن تارىخ ئويدۇرغانلىقىنى، يەنى ئەسەرنىڭ دەۋاسىدىكى «ھېكايىلەشتۈرۈلگەن تارىخ» رېلىسىدىن چىقىپ كەتكەن ھالدا ئېغىر دەرىجىدە ئويدۇرمىلارغا، مەنتىقىي جەھەتتىن سەپسەتىلەرگە رام بولۇپ كەتكەنلىكىنى، ئومۇمەن ئەسەر سۇژىتىنى تۈزۈپ چىقىشتا تەسەۋۋۇرىدا ئىپادىلىمەكچى بولغان مۇئەييەن ئىدېئولوگىيەلەرگە خىزمەت قىلىدىغان ۋە بۇ ئىدېئولوگىيەلەرنىڭ مۇددىئاسى ھەمدە غەرىزىگە ماس كېلىدىغان قۇرۇلمىدا ياساپ چىقىشقا خېلى بەك كاللا قاتۇرغانلىقىنى كۆرۈپ چىقتۇق. نەتىجىدە تاكى ئىسكەندەر ئەپسانىسىدىن باشلانغان بۇ سېنارىيەنىڭ، يەنى ئىسكەندەرنىڭ تاجاۋۇز ھېسسىياتىنىڭ ئوت پىلتىسى بولغان «ئۇيغۇر بۇلاق» ئەپسانىسىدىن باشلاپ تاكى ئاتا - بوۋىلار نامى سۇيئىستېمال قىلىنغان ۋە ئۇلارنىڭ ئەسەرلىرى پەش قىلىنغان ئاساستا توقۇپ چىقىلغان «يۇناندىن بېسىپ كەلگەن تاجاۋۇزچىلارغا ئىللىق نەزەر تۇتۇش» تەۋسىيەسىغىچە، مەزكۇر تاجاۋۇزچىلارنىڭ ئېلىپ كەلگەن ئاتالمىش «بىلىم، سەنئەت، مەدەنىيەت»تىن تەرەققىي قىلىپ، تاكى بۇددا دىنىغا ئەگىشىپ دىن سەۋەبلىك كىرىزىسقا پاتقان، دىنسىزلاردىنمۇ بەتتەر كۈنگە قالغان ۋەقەلىكلىرىغىچە، مەزكۇر كىرىزىستىن چىقىشتا فارابىي دەۋرىگە كەلگەندە، شۇ دەۋرنىڭ شۇنچە قويۇق ئىلمىي ۋە ئىسلامىي مۇھىت ئىچىدە تۇرۇپ يەنە شۇ زامان بىلەن ئالاقىسىز ھالدا، نوقۇل ئەتراپىدىكى ئۆزىنى مازاق قىلغان ئەرەبلەر بىلەن بەسلىشىش نەتىجىسىدە يەنە شۇ كەچمىش تارىختا بېسىپ كېلىپ ئىلىم ۋە مەدەنىيەت تارقاتقان يۇنانغا قايتا تۇتۇشۇش ئارقىلىق شۆھرەت قازىنىش بىلەن ئاخىرلاشقانلىقىغىچە بولغان بۇ چوڭ تىپتىكى سېنارىيەنىڭ ئاپتور دەۋاسىدىكى «ھېكايىلەشتۈرۈلگەن تارىخ ياكى چۆچەك» شەكلىنى ئالغان بولۇشىنىڭ ئەكسىچە، «تارىم ۋادىسىدىكى ئۇيغۇر ئاتلىق بىر خەلقنىڭ يۇنان بىلەن چوققىغا كۆتۈرۈلگەن گۈللىنىشنى باشتىن كەچۈرۈشى ۋە يۇناندىن ئايرىلغاندىن كېيىنكى مەھرۇملۇقنىڭ تىراگېدىيەلىرى ھەمدە قايتىدىن بۇ مەھرۇملۇققا خاتىمە بېرىشى» قاتارلىقلارنى تۈپكى مەزمۇن قىلغان، مۇنداقچە ئېيتقاندا، ئەسەرنىڭ «بىر مىللەتنىڭ تاجاۋۇز قىلىپ كەلگەن يۇناندىن ئايرىلىپ يەنە يۇنانغا قايتا تۇتۇشۇش» داستانىغا ئوخشاپ قالغانلىقىنى كۆرگەن بولدۇق.\n\nيېقىنقى زامان تارىخىي رومان ۋە ھېكايىچىلىكىنىڭ نامايەندىلىرىدىن مەشھۇر فرانسۇز ئەدىب ئالفرېد دې ۋىگنىي [Alfred de Vigny] تارىخىي ھېكايە ياكى چۆچەكلەردە تارىخىي شەخسلەرنىڭ ئەكسىچە بەدىئىيلەشتۈرۈلگەن توقۇلما پېرسۇناژلارنى ئاساسلىق رول قىلىپ تەسۋىرلىنىشىگە دائىر ئوبزورىدا بۇ خىل تۇتۇمنىڭ ۋەتەنپەرۋەرلىك تۇيغۇلىرىنىڭ ساپلىقىغا ئىجابىي تەسىر بولمايدىغانلىقىنى ئىلگىرى سۈرىدۇ. شۇنداقلا ئۇ يەنە ۋولتېر سكوتنىڭ تارىخىي شەخسلەرنى ئەسەرنىڭ گىرۋەكلىرىدە، توقۇلما پېرسوناژلارنى بولسا مەركەزگە ئېلىنىشىنى تەنقىد قىلىدۇ ۋە بۇ تۈردىكى ئەدەبىي ئەسەرلەردە تارىخىي چىنلىقتىن كېيىن بەدىئىي چىنلىق يارىتىلىشى كېرەكلىكىنى تەكىتلەيدۇ. ئەگەر «ئۇيغۇر بۇلاق»تىكى باش پېرسۇناژلارنىڭ، يەنى بوۋاي ئوبرازى، ئوغۇل ئوبرازى، ئىسكەندەر، بىلگە قاغان، ئەندەر، شۇخان قاتارلىق ئوبرازلارنىڭ ئەسەرنىڭ چىقىش ۋە تۈگەش نۇقتىسىغىچە بولغان جەريانلاردا باش قەھرىمان قىلىنغانلىقىنى، مەھمۇد كاشغەرىي، نەۋائىي، فارابىي قاتارلىق ئۇيغۇرنىڭ تارىخىي شەخسىيەت ۋە ئەجدادلىرىنىڭ ھەر زامان ياردەمچى ئورۇندا ۋە ھېكايىنىڭ تارىخ بويىقى بىلەن بويىلىشىغا ۋاسىتە بولىدىغان ئورۇنلاردا قوللىنىلغانلىقىنى نەزەرگە ئالغىنىمىزدا، يۇقىرىقى باھايىمىزنىڭ ئانچە مۇبالىغە بولمىغانلىقىغا چىن پۈتمەي تۇرالمايمىز. ئەلۋەتتە تىلغا ئېلىنغان ئوبرازلار ئىچىدە ئەسەردىكى فارابىينىڭ ئورنى پەرقلىق بولۇپ، مەزكۇر ئوبراز ئەسەردە تاكى ئەسەرنىڭ ئاخىرقى قىسمى بولغان فارابىي ھېكايىسىغىچە بولغان جەريانلارغا قەدەر سۇيئىستېمال نۇقتىلىرىدا بىرە - بىرە تىلغا ئېلىنغان بولسا، فارابىينىڭ بالىلىق دەۋرى تەسۋىرلەنگەن ھېكايىلەردە باشتىن - ئاخىر مەزكۇر ئوبرازنىڭ فارابىي دەۋرى ۋە تارىخ كىتابلىرىدىكى ھەمدە ئومۇم تۈرك تارىخىدىكى ئوبرازىغا يېقىنمۇ كەلمەيدىغان بىر تۈستە ئۆزگەرتىپ تەسۋىرلەنگەن. نەتىجىدە مىللەتنىڭ تارىخىي قەھرىمان ئوبرازلىرىنىڭ ئاپتورنىڭ شەخسىي ۋە پارادوكسلىق تەسەۋۋۇرلىرىغا تولغان ساختا تارىخ ۋە بىمەنە ۋەقەلىكلەر بىلەن ئوراپ تاشلانغانلىقىدەك رېئاللىقمۇ مەزكۇر ئوبزورىمىزدا پاكىتلىق ھالدا مۇئەييەنلەشتۈرۈپ چىقىلدى. بۇ جەھەتلەردىنمۇ مۇئەييەنلەشتۈرەلەيمىزكى، «ئۇيغۇر بۇلاق» ئاتلىق بۇ ئەسەر تارىخىي چىنلىق بىلەن بولغان ئالاقىسىنى يوقاتقاندىن سىرت، تارىخ نامى سۇيئىستېمال قىلىنغان توقۇلمىلار دۆۋىسىدەك بىر نەرسىگە ئوخشاپ قېلىشتىن قاچالمىغان. بۇ نۇقتىلارنىڭ ھەممىسىنى دىققەتكە ئالغاندا بولسا، ئەسەرنىڭ تارىخىي چىنلىق بىلەن بەدىئىي چىنلىق ئوتتۇرىسىدىكى مۇناسىۋەتتە پۈتۈنلەي مەغلۇپ بولغانلىقىنى، بەلكى ئۇنىڭ ئەدەبىي تەنقىد تارازىسىدا «ئۆتمەس ماتا» ئورنىدىكى بىر ئەسەر بولۇپ پۈتۈپ چىققانلىقىنى مۇئەييەنلەشتۈرۈش مۇمكىن.\n\nبىز يەنە مەسىلىگە ئەدەبىي تەنقىدچىلەر تىلغا ئېلىپ ئۆتكەن «ئاپتورنىڭ بۈگۈنى بىلەن تارىخ ئارىسىدىكى مۇناسىۋەتلىرىدە ئەكس ئېتىدىغان ئۆزئارا تەسىر كۆرسىتىش» نۇقتىسىدىنمۇ قاراپ چىقتۇق. بۇ نۇقتىدىمۇ بىز ئەسەردە ئاپتورنىڭ تارىخىي ۋەقە - ھادىسىلەرنى تەسەۋۋۇر قىلىشىدىن تارتىپ تاكى مەسىلىلەرگە ئوبيېكت باھا بېرىشىغا قەدەر بۈگۈنكى دەۋر سېكولارىستىك زېھنىيەت دۇنياسىغا بولغان ساداقىتىنى قايسى دەرىجىدە ئىزچىللاشتۇرغانلىقىغا، قانچىلىك ئەكس ئەتتۈرگەنلىكىگە قاراپ چىقتۇق. مەسىلەن، ئاپتورنىڭ بۇددىزم جەمئىيىتى ھەققىدىكى ئەينى دەۋرنىڭ ئىجتىمائىي ھادىسىلىرى ھەققىدىكى تەسەۋۋۇرى، دىندار بۇددىستلارنىڭ ئوي - تەپەككۇرى ھەققىدىكى تەسەۋۋۇرلىرى، ئۇلارنىڭ ئىجتىمائىي تەرەققىياتلاردىكى چېكىنىش ۋەزىيىتىنىڭ سەۋەب - ئامىللىرى ئۈستىدىكى يۈزەكى تەھلىللىرى، ئاتالمىش بۇددا تەلىماتلىرى ھەققىدىكى يەكپاي ئىزاھاتلىرى قاتارلىقلاردا، شۇنداقلا فارابىي دەۋرى ۋە بۇ دەۋرنىڭ ئىجتىمائىي ۋە ئىلمىي ھاۋاسى ھەققىدىكى جۆيلىمىلەرنىڭ ھەممىسىدە ئاپتورنىڭ ئەينى چاغدىكى تارىخىي دەۋرلەرنىڭ ئىجتىمائىي ۋە مەنىۋىيەت دۇنياسىنى يورۇتۇشتا خېلىلا قېيىپ كەتكەنلىكىنى، شۇنداقلا ئۇنى بۈگۈنكى ئۇيغۇر كۈلتۈر ئەنئەنىسىگە داۋاملىشىپ كەلگەن مول پىكىر بايلىقلىرى بىلەن بېيىتىشتىن يىراقلاشقان ھالدا، مەسىلىلەرگە تەسەۋۋۇرىدىكى بۈگۈننىڭ سېكولار جەمئىيەتلىرىدە ھۆكۈم سۈرۈۋاتقان «دىن ۋە دىندار جەمئىيەت»كە مۇناسىۋەتلىك ئىدېئولوگىيەلىرىنى مەركەز قىلغان ئاساستا يېقىنلاشقانلىقىنى كۆرۈپ چىقتۇق. شۇنداقلا ئەسەرنىڭ دەسلەپكى قىسىملىرىدىن تارتىپ ئاخىرغا قەدەر ئىلگىرى سۈرگەن ئىجابىيلاشتۇرۇش ياكى سەلبىيلەشتۈرۈش تىپىدىكى نۇقتىئىنەزەرلىرىدىمۇ ئاپتورنىڭ مەزكۇر سېكولارىستىك دۇنيانىڭ «دىن ۋە دىندار جەمئىيەت» چۈشەنچىسىنى مەركەزگە ئالغانلىقىنى دەلىل - پاكىتلىق تەھلىللەر ئاساسىدا مۇئەييەنلەشتۈرۈپ ئۆتتۇق. مانا بۇلار ئۆز نۆۋىتىدە ئەدەبىي تەنقىدچىلەر ئەسكەرتىپ ئۆتكەن «تارىخىي رومان - ھېكايىچىلىرىنىڭ تارىخ ۋە ئۆزى ياشاۋاتقان رېئاللىق ھەمدە جەمئىيەت ئوتتۇرىسىدىكى تەسىرلىشىشتىن ساقلىنالمايدىغانلىقى» ھەققىدىكى مۇئەييەنلەشتۈرۈشلىرىنىڭ روشەن ئىپادىلىرى بولۇپ، بىز بۇ نۇقتىلاردىمۇ ئاپتور ياقىلاۋاتقان ۋە ئوقۇرمەننىڭ زېھنىگە ئىشلەۋاتقان ئىدېئولوگىيەلىرىنىڭ قانداق نىقاب ۋە ئۇسلۇبتا بايان قىلغانلىقىنى پاكىتلىرى بىلەن يورۇتۇپ بەرگەن بولدۇق. بۇ جەھەتتىنمۇ ئاپتورنىڭ زېھنىي دۇنياسىدا ئورۇن ئالغان ئۆتمۈش ھەققىدىكى بايان ۋە تەسۋىرلەرنىڭ بۈگۈننىڭ مۇئەييەن رېئاللىقلىرى بىلەن، ھەمدە بۇ رېئاللىقلار ئاساسىدا ئاپتوردا شەكىللەنگەن ئىدىيەلەر بىلەن بەلگىلىك دەرىجىدە باغلىنىشلىقلارغا ئىگە ئىكەنلىكىنى، شۇنداقلا ئاپتورنىڭ بەدىئىي توقۇلمىلارنى يارىتىشتىكى ئىمكانىيەتلەرنى ئەنە شۇ باغلىنىشلار ئاساسىدا قولغا كەلتۈرگەنلىكىنى مۇئەييەنلەشتۈرگەن بولدۇق.\n\nبىز يەنە مەسىلىگە ئەدەبىي ۋە تارىخىي رومان، تارىخىي ھېكايىلەردە گەۋدىلىنىشى مۇقەررەر بولغان «ئەسەر ۋە ئۇنىڭ ئىلگىرى سۈرۈۋاتقان ئىدىيەلىرى» نۇقتىسىدىن، مۇنداقچە ئېيتقاندا ئەدەبىيات ئوبزورچىسى مىخائېل باختىن تەرىپىدىن مۇئەييەنلەشتۈرۈلگەن «ئەسەردىكى نۇتۇق ساھىبىنىڭ ئىدېئولوگىيە ئىشلەپ چىقارغۇچى ھېسابلىنىدىغانلىقى»، يەنى سۆز قىلغۇچىنىڭ بىزنىڭ چۈشەنچىمىزدىكى «ئىدىيە» ئىشلەپ چىقارغۇچى ھېسابلىنىدىغانلىقى نۇقتىسىدىن قاراپ چىقتۇق. نەتىجىدە ئاپتورنىڭ ئەسەرگە باشتىن ئاخىر قويۇق بولغان ئىدېئولوگىيە سىڭدۈرۈش ئوپېراتسىيەسى ئېلىپ بارغانلىقىنى، تارىخ دەپ ئويدۇرۇپ چىققان توقۇلمىلىرىنىڭ ئومۇم قۇرۇلمىسىنىڭ پۈتۈنلەي ئىدېئولوگىيە بىلەن چەمبەرچەسلەنگەنلىكىنى ۋە بۇ ئىدېئولوگىيەلەرنىڭ تىپىك ئالاھىدىلىكىنىڭ ئۇيغۇرنىڭ مەدەنىيەت ۋە كۈلتۈر تارىخىغىمۇ، ھەمدە بۈگۈنىگە قەدەر داۋاملىشىپ كېلىۋاتقان ئەنئەنىۋى دۇنيا قارىشىغىمۇ ئۇيغۇن كەلمەيدىغان تىپىك سېكولارىست زېھنىيەت، ماتېرىيالىست دۇنيا قاراش ۋە پوزىتىۋىست مەركەزلىك شالغۇت ئىدىيە سىڭدۈرۈش بىلەن گەۋدىلەنگەنلىكىنى، شۇنداقلا ئەسەرنىڭ تىپىك خاراكتېرلىرىدىن بىرىنىڭ 70 يىلدىن ئارتۇق ئاسارەتلىك تارىختىن بۈگۈنگە قەدەر توختاۋسىز ھەرىكەت قىلىپ كېلىۋاتقان «شالغۇت زېھنىيەت» ئىنشاچىلىقىنى يېڭىچە تۈستە راۋاج تاپقۇزۇش بولغانلىقىنى پاكىتلىق تەھلىللەر ئاساسىدا كۆرۈپ چىقتۇق.\n\nمەسىلىگە بىز يەنە بۈگۈنكى زامان ئەدەبىياتچىلىقىمىزنىڭ تىرەن پىكىرلىك ئويغاق ئوبزورچىلىرىدىن بىرى بولغان يالقۇن روزى ئەپەندىنىڭ 20 - ئەسىر ئۇيغۇر ئەدەبىياتى تارىخىنى مەركەز قىلىپ ئىلگىرى سۈرگەن مۇئەييەنلەشتۈرمىلىرى، مىللىي ئەدەبىياتقا قول تىققۇچىلارغا قارىتا قويۇلىدىغان تەلەپ ۋە مەسئۇلىيەتچانلىق ھەققىدىكى نۇقتىئىنەزەرلىرى پەنجىرىسىدىنمۇ كۆزىتىپ چىقتۇق. يالقۇن ئەپەندىنىڭ ئىپادىسى بويىچە سۆز - جۈملىلەرنىڭ قات - قاتلىرىدا ھەقىقەت دۇردانىلىرىنىڭ بار - يوقلۇقىغا، سەتىر قاتلاقلىرى ئارىسىدىكى مەقسەت - مۇددىئالىرىغا، ھەقىقەت قارىشىغا ھەمدە ئىدىيەۋى مەۋقەسىگە، مۇنداقچە ئېيتقاندا، ئىشلەپ چىقىرىۋاتقان ئىدىيەلىرى نۇقتىسىدىن نېمىنى يورۇتماقچى بولغانلىقىغا نەزەر ئاغدۇردۇق. بىز بۇ تۈرلۈك نەزەر ئاغدۇرۇشتا يالقۇن ئەپەندىنىڭ «ھەر قەۋمنىڭ ئۆزلىرىنىڭ تارىخىي كەچۈرمىشلىرىگە، ئىجتىمائىي ئەھۋالىغا يارىشا تۈرلۈك غايە - مەقسەتلىرى بولىدىغانلىقى، بۇ غايە مەقسەتلەرنىڭ ئاشۇ قەۋمنىڭ نەزىرىدىكى ھەقىقەت مەشئىلىگە تۇتاشقان بولىدىغانلىقى، ئەدەبىيات بىلەن شۇغۇللانغۇچىنىڭ تۈپ مەسئۇلىيىتىنىڭ مىللەتنىڭ روھىي دۇنياسىنى ئەنە شۇ ھەقىقەت مەشئىلىنىڭ نۇرانە شولىسى بىلەن يورۇتۇش بولۇشى كېرەكلىكى» ھەققىدىكى پىرىنسىپال نۇقتىئىنەزەرلىرى نۇقتىسىدىن كۆزىتىپ كۆرگەن بولدۇق. كۆرۈپ يەتتۇقكى، «ئۇيغۇر بۇلاق»تا بۇنداق بىر مەسئۇلىيەتچانلىق تۇتۇمىدىن سۆز ئىچىش ئىمكانسىز. ئەكسىچە بىز تەنقىدى مۇئەييەنلەشتۈرمىلىرىمىزنى يېغىپ خۇلاسىلىگەندە، يالقۇن ئەپەندى مۇئەييەنلەشتۈرگەن ۋە ئەدەبىيات كوچىسىنى پېتىقلاۋاتقان «ئەخلەت ئەدىب»، «ئەخمەق ئەدىب» ۋە «ھايانكەش ئەدىب»لىكتىن ئىبارەت ئۈچ تۈرلۈك چىرىك ئوبرازنىڭ مەزكۇر ئەسەرنىڭ ئارقا كۆرۈنۈشىدە مۇجەسسەم تاپقانلىقىنى تىلغا ئالماي تۇرالمايمىز. چۈنكى، ئەسەردە تارىخىي ھادىسىلەرنى ئىزاھلاش تىپىدىكى خۇسۇسلارنىڭ بۇرمىلىنىش تۈسىدە ئىپادىلەنگەنلىكىنى، بۇددىزم ۋە ئىسلامىيەت دەۋرى ئوتتۇرسىدىكى ھالىقىسىمان جەريانلارنى، شۇنداقلا بۇ دەۋرلەردە ئوتتۇرىغا چىققان تارىخىي شەخسلەر ۋە ئۇلارنىڭ ئىش - ئىزلىرىغا دائىر ئۇچۇرلار تارىخىي مەنبەلەردە مول بولۇشىغا قارىماي ھېچبىر ئىزدىنىش روھى سىڭمىگەن خاتا ئۇچۇر ۋە ئىزاھاتلارنى، سەپسەتەۋى ئەپسانىلەرنى كۆتۈرۈپ چىقىشى ۋە بۇ ئىزاھاتلارنى ھېكايىنىڭ قۇرۇلمىسىنى شەكىللەندۈرۈشكە روھىي زېمىن ھازىرلاشقا ئۇرۇنۇشلىرىنى، ۋەقە - ھادىسىلەرنى بۇرمىلانغان شەكلى بىلەن يورۇتقاندىن سىرت ساختا تارىخ ياساش ئارقىلىق ئەدەبىياتنىڭ بەدىئىي كۈچىنى ساختىلىقنىڭ قورالى قىلىشقا، تارىخنى بولسا شالغۇت ئىدېئولوگىيەنىڭ قۇربانى ۋە سۇيئىستېمال ئوبيېكتى قىلىشقا ئۇرۇنغانلىقىنى، ئەسەر تۈزۈلمىسى ۋە سۇژىتىنى تۈگەل ئىدېئلوگىيەلىك تۇتۇملىرىنى راۋاج تاپقۇزۇشقا، مىللەتنىڭ تارىخىي ھەقىقەتلىرىگە يېقىنمۇ كەلمەيدىغان سەپسەتەۋى دۇنيا قاراشلىرىنى دەستەكلەشكە يارايدىغان قىلىپ قوراشتۇرۇپ چىقماقچى بولغانلىقى قاتارلىقلارنى نەزەرگە ئالغان چېغىمىزدا، «ئۇيغۇر بۇلاق» ئەسىرىنىڭ ھەقىقەتەن مەزكۇر ئۈچ تۈرلۈك ئوبرازنىڭ بىر گەۋدىلىك ھالىتىنى نامايان قىلىشتا ئۆرنەك بولغانلىقىنى مۇئەييەنلەشتۈرۈشكە مەجبۇر بولىمىز.\n\nيۇقىرىقىلارنى خۇلاسىلىگەن ۋاقتىمىزدا، دەرۋەقە، ئۇشبۇ ساھەنىڭ تەلىپى بويىچە تارىخنى ھېكايىغا، چۆچەككە ئايلاندۇرۇش شەكلىدە يېزىلغان بۇ خىل تىپتىكى ئەسەرلەر مەزمۇن، خاراكتېر ۋە سۇژىتى ئېتىبارى بىلەن ئۆتمۈشنى تىرىلدۈرۈش، مىللىي تۇيغۇنى كۈچەيتىش ۋە ئوقۇرمەن ئەۋلادلارغا تارىخنى ئۇنىڭ چىنلىقىنى بۇزمىغان ھالدا يېڭىچە قىياپەتتە سۇنۇش قاتارلىق ئەسلىدىكى تۈپ ۋە تەبىئىي ۋەزىپىسىنى ئورۇنداش بولۇشى كېرەكلىكى ئۆز ئۆزىدىن مەلۇم. بىراق مەسىلىنىڭ تەھلىل ۋە مۇھاكىمە نەتىجىلىرى ئاپتورنىڭ مەزكۇر نۇقتىلارغا سەمىمىي شەكىلدە يېقىنلاشمايلا قالماستىن، ئەكسىچە مەزكۇر ئەسەرنىڭ ئىچ يۈزىنىڭ گويا تارىختىن گەپ سېتىۋاتقاندەك كۆرۈنۈش، ئەمما بىرەر تارىخىي دەۋرنىڭ سىيماسىنى ئوقۇرمەننىڭ تەسەۋۋۇرى سىغدۇرۇپ ئالالايدىغان دەرىجىدە ئاڭلاتماسلىق، شاختىن شاخقا قونغان تۈستە تارىخنىڭ ھەر سەھنىلىرىدىن بىر پارچىنى ئۈزۈپ ئېلىش، ئەمما ئۈزۈپ ئېلىنغان تارىخ سەھنىسىنى ئۆز دەۋرىگە خاس بولغان ھەقىقىتى ۋە رېئاللىقلىرىدىن ئايرىپ تاشلاش ۋە مەزكۇر ئۈزۈپ ئېلىنغان تارىخ سەھنىسىنىڭ ئىچىنى كاۋاكلاشتۇرۇپ كېيىنكى سەھنىگە ئاتلاش، مەسىلىگە تارىخ بىلەن بۈگۈننى تۇتاشتۇرۇش رولىنى ئۆتەش ھەمدە مىللىي تارىخنىڭ سىياسىي ۋە مەدەنىي ھايات تەجرىبىلىرىنى ئىزچىللىقنىڭ ۋە تاكامۇللىشىشنىڭ نەتىجىسى نۇقتىسىدىن ئەمەس، ئەكسىچە بىمەنە توقۇنۇشۇشلارنىڭ ئاپىرىدىسى بولۇشى نۇقتىسىدىن كۆزىتىشتەك غەيرىلىكلەر بىلەن تولغانلىقىغا گۇۋاھ بولماقتا. ئۇندىن باشقا يەنە، مەيلى تارىخنىڭ مۇئەييەن بۇرۇلۇش نۇقتىلىرىنى تەسۋىرلىگەندە بولسۇن، مەيلى ئاپتور ئىدىيەسىدە ئىجابىي مۇئەييەنلەشتۈرۈلىدىغان نۇقتىلار ياكى شەخسلەر ھەققىدىكى بايانلىرىدا بولسۇن، مەسىلىنى يورۇتۇشنىڭ مېتود ۋە ئۇسۇلىنىڭمۇ تۈگەل سېكولار ۋە ماتېرىيالىست زېھنىيەتنىڭ تۇتۇملىرىدىن بىرى بولغان: «بىرىنىڭ بەرپا بولۇشى ئۈچۈن يەنە بىرىنىڭ ئۆرۈلۈشى كېرەكلىكى» ھەققىدىكى نۇقتىئىنەزىرىنى مەركەز قىلغانلىقىمۇ ئوپئوچۇق. مانا شۇنداق خۇلاسىلەر روي بەرگىنىدە، بىزنىڭ تۇتىدىغان تەنقىدىي مەۋقەيىمىزنىڭ تەبىئىي ھالدا مەشھۇر پەيلاسوپ ۋە ئەدەبىي تەنقىدچى جۇرجى لوكاسنىڭ تارىخىي رومان ۋە ھېكايىچىلىرى توغرىسىدىكى مۇئەييەنلەشتۈرۈشلىرىدە خۇلاسىلەنگەن: «خالىغىنىڭچە بەدىئىي توقۇلما بىلەن ھەپىلەش، ئەمما تارىخقا خىيانەت قىلما»، دېگەن چاقىرىقىغا ئاۋاز قوشۇش بولىدىغانلىقى مۇقەررەر.\n\n3\nبۈگۈنكى زامان ئۇيغۇر ئەدەبىياتى نامايەندىلىرىدىن مۇتەپەككۇر، تۆھپىكار ئەدىب ئابدۇشۈكۈر مۇھەممەتئىمىن شۇنداق ئېيتىدۇ: «تارىخ ياسالماسلىقى لازىم. تارىخ ياساش تارىخنى بۇرمىلاشتىن ھەسسە - ھەسسىلەپ ئېغىر جىنايى ھادىسە!» (7).\n\nدەرۋەقە، تارىخنى بۇرمىلاش ھادىسىسى قەستەنلىك بولۇش ياكى بىلىم يېتەرسىزلىكى ياكى خاتا مەلۇماتقا ئاساسلىنىش تۈپەيلى مەيدانغا چىقىدىغان خاتا ئىزاھلاش تۈرىدىكى ھادىسە. گەرچە سەۋەب-ئامىللىرى نېمە بولۇشىدىن قەتئىينەزەر ئىلىم نۇقتىسىدىن جىنايەت بولسىمۇ، بۇنىڭ كېلىپ چىقىشىدىكى ماھىيەتلەرگە، سەۋەب - ئاساسلىرىغا قاراپ ئېغىر ياكى يېنىك شەكىلدە مۇئامىلە قىلىش مۇمكىن. بىراق تارىخ ياساش بۇنىڭغا ئوخشىمايدۇ. تارىخ ياساش ماھىيىتى بىلەن ئېيتقاندا، مۇئەييەن غەرەزنىڭ مەھسۇلى. ئۇنىڭ ماجىراسى بارنى يوق قىلىشقا ئۇرۇنۇش، ياكى يوقنى بار قىلىپ كۆرسىتىش ۋەياكى بارنىڭ ئىچىنى كاۋاكلاشتۇرۇپ ئىچىنى باشقا نەرسىلەر بىلەن تولدۇرۇش ئارقىلىق تارىخىي ھەقىقەتلەرنى سەپسەتىلەر قاينىمىغا يۇتقۇزۇۋېتىش، مۇنداقچە ئېيتقاندا، مەۋجۇت خاتىرىنى يۇيۇپ ئورنىغا يېڭى خاتىرە قاچىلاشقا بېرىپ تاقىلىدىغان، پىلان ۋە ئىستراتېگىيەلىك مېڭە يۇيۇشقا چېتىلىدىغان كەچۈرگۈسىز جىنايى قىلمىشقا بېرىپ تاقىلىدۇ. گەرچە بۇ قىلمىشنىڭ ئىگىلىرى مۇئەييەن غەرەزگە يېتىش ئۈچۈن ۋاسىتىنى توغرا چۈشىنىپ ئۆز ۋىجدانىچە قارار چىقىرىشى، غايىگە يېتىش يولىدا ۋاسىتە تاللىماسلىق مېتودى بويىچە ئۆزىنى تەسەللىي تاپقۇزۇشى مۇمكىن. ئەمما بۇ ئىلىمنىڭ ھەققانىي سوتى ئالدىدا، شۇنداقلا ئىلىم ۋارىسلىرىنىڭ تەنقىد تارازىسى ئالدىدا مەڭگۈ كەچۈرۈلمەس جىنايەت ۋە قوبۇل قىلغۇسىز خىيانەتتۇر. مەسىلىنىڭ بۇ تەرىپى ئېچىلغانىكەن، ئەلۋەتتە «ئۇيغۇر بۇلاق»قا ئوخشىغان شالغۇت ئىدېئولوگىيە قۇراشتۇرمىلىرى دۆۋىسىدىن پۈتۈپ چىققان بالىلار ئەسىرىنىڭ مەيدانغا كېلىشى، يەنە كېلىپ تەپ تارتماستىن كېلەچەكنىڭ قۇرغۇچى نامزاتلىرى بولغان ياش ئەۋلادلارنىڭ دەرسلىك پىروجىسى نامىدا ساھەنىڭ ئەھلى ئەمەس بىرىنىڭ تەرىپىدىن ئوتتۇرىغا تاشلىنىشى، شۇنداقلا بۇنىڭ بۈگۈنكىدەك ئەدەبىيات مۇئەسسەسەلىرىمىز، شۇنداقلا بۇ مۇئەسسەسەلەرنىڭ پاسىبانلىرى بولغان ئويغاق ئەدىب، شائىر ۋە يازغۇچىلىرىمىز قاراڭغۇ زىندانلارغا مەھكۇم قىلىنغان قاباھەتلىك بىر دەۋردە بازارلىق قىلىنىشى مۇئەمما ئۈستىگە مۇئەممادۇر. يەنە كېلىپ ئەدەبىياتىمىزنىڭ بۇ دەرىجىدە خالىغانچە سېتىپ تەسەررۇپ قىلىنسا، خالىغانچە بوغۇزلاپ تاشلانسا بولۇۋېرىدىغان ئىگە چاقىسىز مال - چارۋا مىسالى مۇئامىلە قىلىنىشى ۋە بۇنىڭغا تەڭكەش ھالدا ئەدەبىيات ھەمدە باشقا بىر قاتار ئىلىم ساھەلىرىدىن نان تېپىپ يەۋاتقان بىر تۈركۈملەرنىڭ مەسئۇلىيەتسىزلەرچە ئېلان - تەشۋىقات كومپانىيەلىرى بىلەن، ماددىي ۋە مەنىۋى قوللاشلار بىلەن، ئورۇنسىز مەدھىيە - ئالقىشلار بىلەن ساھىبلىنىۋاتقانلىقى كىشىنى ئويلاندۇرىدۇ. ئەۋلادلارنىڭ زېھىن قۇرۇلۇشىغا، مىللىي تارىخى ھەمدە ئۆتمۈشىگە دائىر زېھىنىي خاتىرسىگە، شۇنداقلا شەكىللەندۈرگۈسى دۇنيا قارىشىغا مۇناسىۋەتلىك مۇشۇنداق نازۇك ۋە سەزگۈر مەسىلىلەرگە ئاڭلىق شەكىلدە ئىلىم ئارقىلىق ياكى بولمىسا مەزكۇر ساھەنىڭ كەسپىي تەلىپى بويىچە مۇئامىلە قىلىش ئورنىغا پاسسىپلىق كۆرسىتىۋاتقانلىقى، قارا - قويۇق ئىگە چىقىش ۋە بازارلىقىنى چىقىرىشتا ئاكتىپلىقى تۇتۇپ كېتىۋاتقانلىقى كىشىنى ھەقىقەتەن ئەپسۇسلاندۇرىدۇ.\n\nگېزى كەلگەندە شۇنىمۇ ئەسكەرتىش ھاجەتكى، مىللەتنىڭ بۈگۈنكى ئىگە چاقىسىزلىقى ئۇنىڭ قىممەت بەرگەن، مۇقەددەس بىلگەن ھەمدە ئۇنىڭسىز مىللەتنىڭ مىللىيلىكىنى تەسەۋۋۇر قىلىش مۇمكىن بولمايدىغان بارلىق مەنىلەر ۋە مەنىۋىيەتلەر دۇنياسى ئىگە چاقىسىز قالغىنى يوق. شۇنداقلا بۈگۈنكىدەك ئۆزلۈكىمىزنى قايتىدىن قۇرۇپ چىقىش ۋە ئۇزاق يىللىق قەدىم تارىخىمىزنىڭ داۋامى بولۇش لاياقىتىنى قولغا كەلتۈرۈش ئۈچۈن پاكلىنىش، سازلىنىش ۋە تاۋلىنىش زۆرۈر بولۇۋاتقان پەيتتە، مەۋجۇتلۇقىمىزنىڭ سىياسىي تەھدىتلىرى يەتمىگەندەك، باشقا مەدەنىيەت ۋە باشقا كۈلتۈر دۇنياسىنىڭ ئىدېئولوگىيەلىك قىممەتلىرىنى تەقلىد قىلىشقا، ئاڭسىزلارچە «باشقىلار يازغاندەك يازسام نېمە بوپتۇ» دەيدىغان زامانىۋى زېھىن قۇللۇقىنىڭ خېرىدارلىرىغا ئايلىنىشنىڭ زۆرۈرىيىتى يوق. بىزنىڭ پاكلىنىشقا تېگىشلىك تالاي غەلغەشلىرىمىز بولغىنىدەك، يەنە ئۆزلەشتۈرۈشكە، بېزىلىشكە تېگىشلىك ھەمدە كەشىپ قىلىنىشقا تېگىشلىك تالاي خەزىنىلىرىمىز، قىممەتلىرىمىز، بايلىقلىرىمىز تۇرۇپتۇ. كەشىپ يولىنىڭ كېلەچەك يولۇچىلىرىنى، ئىستىقبالىمىزنىڭ كەلگۈسى قۇرغۇچىلىرىنى ھازىرلاپ يېتىشتۈرۈشتەك بۈيۈك مەسئۇلىيەت ئۆتمۈشنىڭ بۈگۈنكى مەھسۇللىرى بولغان بۈگۈنكىلەرنىڭ زىممىسىدە تۇرۇۋاتقان بىر پەيتتە، بىز ۋە بىزدىن كېيىنكى ئەۋلادلارنىڭ ئۆسمۈر ۋاقتىدىلا زېھنىي شالغۇتلۇق پىروجىلىرىنىڭ تەجرىبە ماتېرىياللىرى قىلىنىشقا دۇچ كېلىشى سەل قاراپ ئۆتۈپ كەتكىلى بولىدىغان ئىش ئەمەس. تەقلىدچىلىك باشقا، ئۆزلەشتۈرۈپ قوبۇل قىلىش باشقا. بىرى ئۆزلۈكنى ئۆلتۈرسە، يەنە بىرى كۈچكە كۈچ قوشىدۇ. بىرى تەسلىمىچىلىكنىڭ ئىپادىسى بولسا، يەنە بىرى مۇستەقىل تەپەككۇرنىڭ سەمەرىسىدۇر. مىللەتنىڭ تارىخىي قەدەرىيەتلىرى، مەدەنىيەت مىراسلىرى ۋە مەرىپەت خەزىنىلىرىنى كەشىپ قىلىش يولىدا ئۆمۈر ھاياتىنى سەرپ قىلغان مۇتەپەككۇر ئابدۇشۈكۈر مۇھەممەتئىمىن ئېيتقىنىدەك: «ئۆز ئۆزىگە تەپەككۇر مۇجەسسىمى بولمىغان مىللەت ئۆز ئۆزىگە ئىگە بولمىغان مىللەتتۇر»(8).\n\nئۇ يەنە بىر مەسئۇلىيەتچان تارىخ تەتقىقاتچىسى، مىللىي ئويغىنىش جاكارچىسى بولۇش سۈپىتى بىلەن شۇنداق دەپ كۆرسىتىدۇ: «تارىخنى قايتا ئويلاش مىللىي ئويغىنىشنىڭ، مەدەنىيەت ئويغىنىشىنىڭ ئالدىنقى شەرتى ۋە مۇقەددىمىسى. ئۇ مىللەتنىڭ ئۆز - ئۆزىنى قايتا تېپىۋېلىشىدىكى ئىجابىي قانات ۋە ئۇنىڭغا توسقۇن سەلبىي كۈشەندىلىرىنى پەرقلەندۈرۈشى ئۈچۈن زۆرۈر تەپەككۇر»(9). ئەلۋەتتە، «تارىخنى قايتا ئويلىنىش»نىڭ ئىشقا ئىشىشى ئۈچۈن ئالدى بىلەن ئۇنىڭ ساپلاشقان تىزىسى ۋە مازغاپلاردىن ئېرىغدالغان سۈزۈك ھالىتى قولىمىزدا بولۇشى، تەسەۋۋۇرىمىزدا جانلىنىشى كېرەك. تۇمانلىق ئاسماندا قۇياشنىڭ ئىللىقلىقى نامايەن بولمىغاندەك، غەلغەشلەشتۈرۈۋېتىلگەن ۋە ھەر تۈرلۈك باھانە - ۋاسىتىلەر بىلەن مازغاپلاشتۇرۇۋېتىلگەن تارىختىن بۈگۈن ئۈچۈن توغرا تەسەۋۋۇر شەكىللەندۈرۈش، كېلەچەكنىڭ ئىنشاسى ئۈچۈن ئۇل ھازىرلاش مۇمكىن ئەمەس. شۇنداقلا بۇنىڭ ئىشقا ئېشىشى ئەسلا ھايانكەش ئەدەبىياتچىلىقنى ۋاسىتە قىلغان شوئارۋاز «شاكال ئۇيغۇرلۇق» بەرپا قىلىش بىلەن بولمايدۇ. ھاياجان ئىجاد قىلىشتىن باشقىغا ئەسقاتمايدىغان ساختا ئەدەبىياتچىلىق بىلەن تېخىمۇ مۇمكىن ئەمەس. كۆرۈپ تۇرماقتىمىزكى، كەشىپ يولىنىڭ كېلەچەك ئىزباسارلىرى بولمىش ئەۋلادلارنىڭ زېھىن دۇنياسى ۋەتەن سىرتىدا تۇرۇپمۇ شالغۇت زېھنىيەت خىرىسلىرىغا دۇچ كەلمەكتە، سۈنئىي كىرىزىسلار قاينىمىغا ئىتتىرىلمەكتە. ئەمما شۇنىمۇ تەكىتلەش ھاجەتكى، قەلبىدە ئىمان، ئۈمىد ۋە ئىشەنچتىن ئىبارەت بۈيۈك تۇتقىغا ئىگە بولغان ھەر بىر ئۇيغۇر ئەلۋەتتە بوھرانلار ئالدىدىكى بىھۇشلۇقتىن سەگىشكە قاراپ يۈزلەنمىكى لازىم. يول مەنزىلگاھ تامان يولۇچىلىرىنى كۈتمەكتە. يولغا يولۇچى كېرەك بولغىنىدەك، يولداشمۇ كېرەك. ئوخشاش قىسمەتكە خاتىمە بېرىشكە بەل باغلىغان ھەر بىر ئۇيغۇر بۇ يولنىڭ يولۇچىسى بولۇش بىلەن تەڭ، بۇ يولنىڭ ئىزباسارلارغا ئېھتىياجى بارلىقىنى ئاڭقىرىپ يەتمىكى زۆرۈر.\n\nپاكىزە ئەقىل ۋە سۈزۈك قەلب بىلەن قولىمىزغا ئامانەت قىلىپ تاپشۇرۇلغان ئەۋلادلىرىمىز ئەنە شۇ كېلەچەك ئىزباسارلاردىندۇر. شۇنداقكەن، مىللەتنىڭ بۈگۈنكى قىسمىتىنى تەييارلاشقا ئۇل سېلىپ كەلگەن شالغۇت مائارىپنىڭ بۈگۈنكى نەمۇنىلىك مەھسۇللىرى بولمىش شالغۇت زېھنىيەت شوئارۋازلىرىنىڭ سەبىيلىرىمىز زېھنىگە سايە تاشلىشىغا سەل قارىماسلىق لازىمكى، ئەۋلادلارنىڭ قىسمىتى قىسمىتىمىزنىڭ تەكرارى بولۇشتىن ئامان قالسۇن! ئۇلارنىڭ كېلەچىكى بۈگۈنىمىزنىڭ تىراگېدىيەلىك داۋامى بولۇشتىن قۇتۇلسۇن! ساغلام روھ ۋە ساغلام ئىلىم - مەرىپەت بىلەن ئۇچراشسۇنكى، جىسمانىي ساغلاملىقى ھالال غىزا بىلەن ئۇزۇق ئالغاندەك، مەنىۋىيىتىمۇ شۈبھىدىن خالىي بولغان ھالال مەرىپەتلەر بىلەن ئوزۇقلانسۇن! ھەقىقەت ئاشىنالىرى بولۇپ يېتىشسۇنكى، سەپسەتىلەر ۋادىسىدا تېڭىرقاشتىن، زېھنىي بۆلۈنۈشتىن، شالغۇت زېھنىيەت ۋە ئىمپورت مەپكۇرىلەر بىلەن يۇغۇرۇلۇپ تىلى باشقا، دىلى باشقا كۈيلەيدىغان، روھىيىتى باشقا، ھەرىكىتى باشقا قاترايدىغان يەكپاي توپلار تۈركۈمىنىڭ ئەزالىرىغا ئايلىنىپ قالمىسۇن!\n\n## [نەقىللەر]\n1) پىروفېسسور قاسىم ئابدۇھ قاسىمنىڭ «الرواية التاريخية في الأدب العربي الحديث»، ناملىق كىتابى، دارۇل مائارىپ نەشرىياتى، 1979- يىل، 188 - بەت.\n2) György Lukács, The Historical Novel, Merlin Press, 1962, P.151-152.\n3) جورجى زەيداننىڭ «الحجاج بن يوسف» ناملىق تارىخىي رومانىنىڭ «كىرىش سۆز» قىسمى. دارۇلھىلال نەشرىياتى، 1989 – يىل نەشرى، 6 - بەت.\n4) György Lukács, The Historical Novel, Merlin Press, 1962, P.168.\n5) Mikhail Bakhtin, ‘Discourse and the Novel’, in The Dialogic Imagination: Four Essays, tr. Caryl Emerson and Michael Holquist, Ed. Michael Holquist (Austin, TX: University of Texas Press, 1981), P.333.\n6) György Lukács, The Historical Novel, Merlin Press, 1962, P.167.\n7) ئابدۇشۈكۈر مۇھەممەتئىمىن: يېپەك يولىدىكى توققۇز ھېكمەت، شىنجاڭ خەلق نەشرىياتى، 2001 - يىل نەشرى، 187 - بەت.\n8) ئابدۇشۈكۈر مۇھەممەتئىمىن: ئۇيغۇرلاردا ئىسلام مەدەنىيىتى، شىنجاڭ خەلق نەشرىياتى، 2002 - يىل، 57 – بەت.\n9) يۇقىرىقى مەنبە، 199 - بەت."}
{"title": "«ئۇيغۇر بۇلاق» ۋە ئۈمىد پەرۋانىلىرىمىز", "author": "بۇرھان مۇھەممەد (Burhan Muhammed)", "date": "Unknown", "tags": ["ئۇيغۇر بۇلاق", "شالغۇت زېھنىيەت", "ئەدەبىي تەنقىد", "مائارىپ", "مىللىي كىملىك", "ئەۋلادلار تەربىيەسى"], "content": "# «ئۇيغۇر بۇلاق» ۋە ئۈمىد پەرۋانىلىرىمىز\n\n**ئاپتورى:** بۇرھان مۇھەممەد\n\n## [كىرىش سۆز: گۇمان ۋە رېئاللىق]\nئۇيغۇر بۇلاقنىڭ «شالغۇت زېھنىيەت ئىنشاسى» پىروجىسى ئىكەنلىكى تارتىشمىغا ئورۇن قالدۇرمىغۇدەك دەرىجىدە ئاشكارا بولسىمۇ، بۇنداق بىر تەرتىپكە قول ئۇرغۇچىنىڭ كىتابقا ئىسمى ئاتالغان يازارنىڭ مۇستەقىل قەلىمىدە چىققانلىقى گۇمان ئوبيېكتى ئىدى. تۈنۈگۈنكى پىروگراممىدىن مەلۇم بولدىكى، ئاپتور ئەسەرنىڭ ئىچىنى ئۆزىمۇ ئانچە ئىچكىرىلەپ ئىزاھلىيالايدىغاندەك ئەمەس. ئاپتورنىڭ ئىسمى يېزىلغان كىتابقا پەقەتلا مەزكۇر كىتابنى بىر قانچە رەت ئوقۇپ چىققۇچىنىڭ تەسىراتى سەۋىيەسىدە كىتابقا ئىزاھات بەرگەنلىكى ئەجەبلىنەرلىك. يېزىلىۋاتقان ئوبزورلارنى چۈشۈنۈۋاتقان ياكى خۇپسەنلىك بىلەن ئوبزوردا مۇنداق دېيىلىپتۇ، مەن مۇنداق دېدىم دەۋاتقاندىكى گەپ سۆزىدىن قارىغاندىمۇ ئاپتورنىڭ ئوبزورنى ئوڭ تۇتۇپ ئوقۇپ كۆرگەنلىكىمۇ شۈبھىلىك. يازغۇچىنىڭ قايسى سۆزنى قانداق ئورۇندا ۋە قانداق شەكىلدە ئىشلەتكەنلىكىنىمۇ بىر - بىرىنى ئىنكار قىلغۇچى تەرزدە ئالدى - ئارقىغا يېنىپ تۇرۇپ چۈشەندۈرۈۋاتقانلىقىمۇ سۆزلىگۈچىنىڭ ئەسەرنىڭ مۇستەقىل ئاپتورى ئىكەنلىكىگە بولغان گۇماننى كۈچەيتمەكتە. يازارنىڭ ئۆز ئەسىرىنى ئوقۇرمەن سەۋىيەسىدىمۇ تەھلىل قىلىپ بېرەلمەسلىكى، مەسىلىنىڭ ئۆزى ئۈستىدە توختىلىشتىن قېچىپ ۋەزخانلىق قىلىشلىرى ھەقىقەتەن غەلىتىلىك.\n\nئىككى سائەتتىن ئارتۇق بىر - بىرىگە زىت، تۇتۇرۇقسىز ۋە گېزى كەلگەندە تۇتۇرۇقسىز ئىپادىلەر بىلەن كۆرۈرمەننىڭ ۋاقتىنى ئوغرىلىيالىغان زۇۋانداز تىپىدىكى پىروگراممىنى سەۋرچانلىق بىلەن كۆرۈپ چىققاندىن كېيىن ئالغان تەسىرات شۇ بولدىكى، ئۇيغۇر بۇلاققا يازغان ئوبزورىمىزنىڭ شەخسكە ئەمەس زېھنىيەتكە، كىشىگە ئەمەس ئەسەرنىڭ بەدىئىيلىكى، ئىدىيەسى، تىپىكلىكى ۋە چىنلىقىغا قارىتىلغان بولۇشى كەمكۈتىسىز توغرا بولغان ۋە جايىنى تاپقان.\n\n## [ئەسەرنىڭ ئارقا كۆرۈنۈشى]\nئەسەرنىڭ شەخسكە ئائىت ئەمەس، بەلكى ئىسمى يېزىلغان ئاپتورنىڭمۇ ئەقىل خوجىلىرىنىڭ مۇداخىلىسى بار بولغان، ھەمدە ئۇيغۇر دېئاسپوراسىغا قارانچۇق بولۇپ كېلىۋاتقان ۋە بۈگۈننىڭلا ئەمەس، كېلەچەكنىڭمۇ ئالدىن زېھنىي ئىنشاچىلىقىنىڭ دەسلەپكى ئۇلىنى سېلىش ئۈچۈن قول سېلىۋاتقان بىر زېھنىيەتكە ئائىت ئىكەنلىكىگە بولغان قانائىتىمىزنى كۈچەيتمەكتە. بۇ جەھەتتىنمۇ ئوبزورىمىزنىڭ ئۇ يەر بۇ يەردە سۆزلەنگەن گەپدانلىقلارغا قارىتا ئەمەس، ئالدىمىزدىكى كونكرېت ئۆرنەك بولغان ئەسەرنىڭ ئۆزىدە يېزىلغان ۋە سىزىلغانلارنى مەركەز قىلغانلىقى، تەنقىدىي نەزەرنىڭ مەزكۇر ئىسمى يېزىلغان شەخس ۋە ئۇنىڭ خامىلىيونچە ئاغزاكى بايانلىرىغا ئەمەس، قەلىمىدىن تېمىۋاتقان رەڭلەرگە ۋە بۇ رەڭلەرنىڭ خىمىيەۋىلىك خۇسۇسىيەتلىرىگە مەركەزلەشكەنلىكى توغرا قانائەتتە ۋە توغرا خۇلاسىدە ئىكەنلىكىمىزنى كۈچەيتتى.\n\nيىغىپ ئېيتساق، ھېلىھەم بۇ ھەقتىكى تەنقىدىي نەزىرىمىز شەخس ئۈستىدە ئەمەس، ئۇنىڭغا نىسبەتلىنىپ تۇرۇپ ئەۋلادلىرىمىزغا سۇنۇلغان ئەسەردە. شۇ ئېنىق بولسۇنكى، بىز ئوبزور قىلىۋاتقان زېھنىيەت ئەجدادتىن ئەۋلادقا ئۇلىشىپ كەلگەن ئۇيغۇرلۇقنىڭ كۈيچىسى بولۇشقا يارايدىغان زېھنىيەت ئەمەس.\n\n## [خاتىمە: سەگەكلىك چاقىرىقى]\nبىز ئوبزور قىلىۋاتقان زېھنىيەت ئۇيغۇرلۇقنى شاكاللاشتۇرغۇچى زېھنىيەت، سۈزۈك پىترىتى بىلەن دۇنياغا كەلگەن ئۆسمۈرلىرىمىزنىڭ ساپ ئەقلىنى شالغۇتلاشتۇرغۇچى زېھنىيەتتۇر. بۇنداق زېھنىيەت قانداق ماسكا ئاستىغا سىغىنىپ تۇرۇپ، كىمنىڭ ئاتىقى ۋە داۋرىڭىغا ئارىلىشىپ تۇرۇپ ئوتتۇرىغا چىقسۇن چوقۇم مۇناسىپ تىلدا ۋە مۇناسىپ ئۇسۇلدا تېگىشلىك جاۋابىنى ئالىدۇ. بۇ زېھنىيەت مىللەتنىڭ ئەقلىنى چالغىتالايمەن، ئەلنىڭ كۆزىنى بويالايمەن دەپ خىيالىنى خام ئەيلىمىگەي. ئەۋلادلىرىمىزنى ئادەمسىمان شاياتۇنلارنىڭ چاڭگىلىغا تاشلاپ قويمىغىدەك، شالغۇت زېھنىيەت پىرخونلىرىنىڭ ئەپسۇنلىرىغا رام بولۇشتىن ئۇلارنى ھىمايە قىلىشتىن ئاجىز كەلمىگۈدەك دەرىجىدە سەگەك ئاتا - ئانىلارنىڭ، ئويغاق مۇئەللىملەرنىڭ بارلىقىنى ئۇنتۇماسلىقى لازىم. شەيتان ۋەسۋەسە قىلىدۇ، ئىنسان ئورۇندايدۇ. ئەمما بۇ مىللەتنىڭ سەگەك ئانىلىرى، ئويغاق مۇئەللىملىرى باركى، ئۇلار ئادەمسىمان شالغۇت زېھنىيەتنىڭ ۋەسۋەسىسىنى ئەمەس، سالاھىيىتىنىڭ تەلىپىنى، ئەۋلادلارنى ئۆزلىرىگە ئامانەت قىلىپ تۇتقۇزغان ئاتا - ئانىلار ئالدىدىكى مەجبۇرىيىتى ۋە مەسئۇلىيىتىنى ئورۇندايدۇ. ئەۋلادلىرىمىزغا ساھىبلىنىۋاتقان، ئىلىم نۇرى بىلەن يورۇتۇۋاتقان مۇئەللىم ۋە مۇئەللىمەلىرىمىزنىڭ قەدىمى قۇتلۇق، يولى ئوچۇق بولسۇن!"}
{"title": "ئۇيغۇرلۇق روھى بىزگە نېمە دەيدۇ؟", "author": "بۇرھان مۇھەممەد (Burhan Muhammed)", "date": "2019-07-28", "tags": ["مىللىي روھ", "ئاسسىمىلياتسىيە", "دوپپا بايرىمى", "مەدەنىيەت تەنقىدى"], "content": "# ئۇيغۇرلۇق روھى بىزگە نېمە دەيدۇ؟\n\n**ئاپتورى:** بۇرھان مۇھەممەد  \n**ۋاقتى:** 2019-يىل 28-ئىيۇل\n\n## [ماقالە قىسمى]\n\nمىللەت گەۋدىسى بىر بىناغا ئوخشىتىلسا، ھەر بىر شەخس بۇ بىنانىڭ شەكىللىنىشىنى بارلىققا كەلتۈرگۈچى ئامىللىرىدىن بىرى بولغان خىشلىرى ۋە ئۇيۇل تاشلىرىدۇر. مىللەت گەۋدىسىنىڭ ئىنتايىن چوڭقۇر ۋە مەزمۇت يىلتىزىنى تەشكىل قىلغۇچى نەچچە مىڭ يىلغا سوزۇلغان تارىخىنىڭ بولۇشى، مەدەنىيىتىنىڭ ۋە ئىلاھىي تۇتقۇ بولغان قۇرئان ۋە سۈننىتىنىڭ بولۇشى ئۇنىڭ ئاسان غۇلاپ كەتمەيدىغانلىقىدەك رېئاللىقنى ئەكس ئەتتۈرۈپ تۇرغۇچى ئەۋزەللىكلىرىدىندۇر. مىللەتنىڭ مەدەنىيىتىنى، تارىخىنى ۋە دىنىنى بۇرمىلاش، بىر پۈتۈن ئاسسىمىلياتسىيە قىلىش غەرىزىدە بولۇۋاتقان زالىم كۈچلەر يىللاردىن بىرى ئۇرۇنۇپ كېلىۋاتقان يىلتىزدىن قومۇرۇپ تاشلاش سىياسىتىنىڭ ئۇزۇنغا سوزۇلغان بولۇشىغا قارىماي، دېگەندەك ئۈنۈم بەرمەيۋاتقانلىقىنى، دۇنيانىڭ ئېقىشىغا بېقىپ مىللەتنىڭ ئىچىدىن ئويغىنىش مەيدانغا كېلىپ، ئىدىيە ۋە كۈچ بىرلىكىنى بەرپا قىلىش ئۈمىدىنىڭ يېڭىۋاشتىن جۇلالاۋاتقانلىقىنى سەزدى - دە، ئىنتايىن رەزىل ۋە پەسكەش يۈزىنى ئاشكارا قىلدى ۋە دۇنيانىڭ كۆز ئالدىدا گويا كونىنى بۇزۇپ يېڭىنى ياسىماقچى بولغان قۇرۇلۇشچىلار سىياقىدا يۈزلىرىگە نىقاپ تاقاپ مىللەتنىڭ مەۋجۇتلۇق بىناسىنى ئاشكارا بۇزۇپ چېقىشقا، مىللەت چىنارىنىڭ يىلتىزىغا، شاخلىرى ۋە مېۋىلىرىگە قويماي پالتا چېپىشقا باشلىدى.\n\nمانا بۈگۈن ۋەتەن ئىچىدە قانلار دەريا بولۇپ ئېقىۋاتىدۇ، جانلار قىيىن - قىستاقلار ئىچىدە سۇغۇرۇلۇۋاتىدۇ، سەكراتتىكىلەر ئۆلەي دەپمۇ ئۆلەلمەي، ئۆلگەنلەر بولسا، ئىنسانغا لايىق كۆمۈلەلمەي نام - نىشانسىز يوقىتىلىۋاتىدۇ. رەزىللىكنىڭ ئەڭ قەبىھ يۈزى ئاشكارا بولۇۋاتقان مۇشۇنداق پەيتتە، بۈگۈننىڭ دۇنياسىنى قۇرغان كۈچلەر، ئاتاقتا دېموكراتىيەنى تۇغ قىلىۋالغان، ئەمما نوقۇل مەنپەئەت ئۈچۈنلا ئىنسانلىقتىن ئېغىز ئاچىدىغان غەربنىڭ كاپىتال ۋە سوتسىيال نىزاملىرىنى قۇرغۇچى ۋە ھىمايىچى كۈچلىرى، ھەمدە بۇ كۈچلەرنىڭ شەرقتىكى تاسمىلىق ئىجراچى ھوقۇقدارلىرى بۇنى دەستەكلىمەكتە. ئەلۋەتتە، تارىخى ۋە مەدەنىيىتى بىلەن پەخىرلىنىشكە ئەرزىيدىغان، مەرتلىكى، جاسارىتى ۋە ھەقىقەت ئۈچۈن تەۋەككۈلچىلىكى بىلەن تونۇلغان تۈرك دۇنياسىمۇ بۈگۈن بىلىپ - بىلمەي، ھەقىقەتلىرىنى ئۇنتۇشقا، ئوڭايلا مەنپەئەتنىڭ قوينىغا ئۆزىنى ئېتىشقا تەرەددۇتلىنىۋاتقاندەك كۆرۈنىۋاتىدۇ. ئەلۋەتتە بۇ دەرىجىدە تېشى پال - پال ئىچى غال - غال كېتىۋاتقان دۇنيا سىياسىتى ئالدىدا نوقۇل زىيان تارتقۇچىغا ئايلىنىپ قېلىشىمىز نوقۇل بىزنىڭ تەلەيسىزلىكىمىزلا سەۋەب دېگىلى بولمايدۇ. مۇشۇ تەلەيسىزلىكنى بىزگە راۋا كۆرۈۋاتقان كۈچلەرنىڭ، كۆز يۇمۇۋېلىۋاتقان، بىزگە ياردەم قىلىۋاتقاندەك كۆرۈنۈپ ئەمەلىيەتتە پەپىلەۋاتقان، يىللاپ ئىشخانىلىرىنىڭ ئىشىكى ئالدىدا ئۇياندىن - بۇيانغا قاتۇرغۇزۇشتىن، ئۈمىدلەندۈرۈپ قويۇپ قۇشقۇنغا ئولتۇرۇۋېلىشتىن باشقىغا يارىمايۋاتقان ئاتالمىش كىشىلىك ھوقۇق ۋەھاكازالارنىڭ مەسئۇلىيىتىمۇ ئاز ئەمەس. شۇنداقلا بۇنىڭغا بىزنىڭ تەرىپىمىزدىن ئۆزىمىزگە ئائىت قورغانىمىز ۋە ئىستىھكاملىرىمىزنى قۇرۇپ چىقالمىغانلىقىمىز، رەقىبلەر پالتا چېپىشقا يەڭ تۈرۈشكە جاسارەت قىلاي دېگەندە ئۇنى يالتايتقۇدەك سۈرىمىزنىڭ بولماسلىقى، مەنىۋىيەت دۇنيايىمىزدىكى قوۋۇق - سېپىللىرىمىزنىڭ ئەبجەق ھالغا كېلىپ قېلىشى قاتارلىقلارنى نەزەردىن يىراق قىلالمايمىز، ئەلۋەتتە!\n\nۋەتەن ئىچىدە مۇمكىن بولمىغان، ئەمما ۋەتەن سىرتىدا مۇمكىنچىلىككە قاراپ يۈزلەندۈرگىلى بولىدىغان ئاشۇ ئاز بىر قىسىم ئىمكانىيەتلەر ئەمەلىيەتتە بىزنىڭ تەلىيىمىز، دۇشمەننىڭ تەلەيسىزلىكى ئىدى. ئەپسۇسكى، بەتنىيەت زالىمغا قارشى ھەقدادىغا يەتكۈزۈپ قارشىلىق كۆرسىتىش ئەمەس، ئاشۇ بۇزۇۋېتىلگەن بىنايىمىزنىڭ خىشلىرىنى قايتا قوپۇرۇش، ساقايماس قىلىۋېتىلگەن جاراھەتلىرىمىزنى تېڭىش، ساغلام ئەزالىق بىر گەۋدە ۋە بىر توپلۇم بولۇش ئۈچۈن زېمىن ھازىرلاشقا قۇربىمىز چاغلىق بولدى. بۇنى ئىشقا ئاشۇرۇشتا يېگانە قورغانىمىز بولغان تۈرك تۇپراقلىرى بىز ئۈچۈن تەلەي بولۇشتىن كۆرە تەلەيسىزلىكىمىزنىڭ سەۋەبكارلىرى بولۇشقا تەمشىلىۋاتقاندەك، بىزنى يەكلەۋاتقاندەك بىر ۋەزىيەتنىڭ ياسىلىۋاتقانلىقى كۆزگە چېلىقىۋاتىدۇ. مىللەت جامائەتچىلىكى تەرىپىدىن «ئىككىنچى ۋەتەن» دەپ تەرىپلىنىۋاتقان، ئانا ۋەتەن قايغۇسىنى يېنىكلىتىشتە بىردىنبىر سىغىنىش ماكانى بولغان بۇ تۈرك تۇپراقلىرىدا، مەۋجۇتلۇقىمىزنىڭ تەھدىد نىشانى بولۇپ قېلىشىدەك، ئىستەكسىز ۋە مەجبۇرىي ھالدا مەنپەئەت ئۈچۈن دوغا تېكىلىدىغان ماتا ئورنىغا چۈشۈرۈلىشىدەك بىر شامالنىڭ ئېسىۋاتقانلىقى دىققەت نۇقتىمىز بولۇپ قېلىۋاتىدۇ. ئەگەر راستتىنلا شۇنداق بىر ھال قەستەنلىكنىڭ، سۇيىقەستنىڭ، كېلىشىم ۋە مەنپەئەتلەرنىڭ نەتىجىسى بولغان بولسا، بۇنى ھېچ ئىككىلەنمەستىن تۈركلۈك شەرىپىگە، تۈرك ئىرقىنىڭ دىنىي ۋە مىللىي قىممەتلىرىگە زىت بولغان تىراگېدىيە، ھېچقاچان ئىزىنى ئۆچۈرۈپ بولغىلى، توغرا چۈشىنىپ ئاقلاپ بولغىلى بولمايدىغان پاجىئە، تارىخىي داغ دېيىشكە بولىدۇ. ئەگەر بۇ مىللەت ۋەتەن سىرتىدا، «ئاتا يۇرتى» سۈپىتىدە باغرىغا ئۆزىنى ئاتقان بىر زېمىندا زىيانكەشچىلەرنىڭ سۇيىقەست ئوبيېكتى ھالىغا كېلىپ قالغان بولسا، بولۇپمۇ بۇ تۇپراقنىڭ ئۆز ئىدارىچىلىرىگە قەۋمداشلىق، ئىرقداشلىق، مەدەنىيەتداشلىق، دىنداشلىقتەك ئەڭ يېقىن ۋە ئەڭ شەرەپلىك بولغان، باھا پىچقىلى بولمايدىغان شانلىق باغ ۋەسىلىسى بىلەن زور ئىشەنچ ۋە ئۈمىد باغلاپ بۇ ئەلنىڭ ساھىبلىرىنىڭ ئۆزلىرىگە ئاتىدارچىلىق قىلىشىنى، ھامىي بولۇشىنى ئارزۇ قىلىۋاتقان بىر ئەھۋالدا بۇ خەلقنىڭ ئۈمىدلىرىنىڭ پاچاقلاپ تاشلىنىش سۇيىقەستىگە ئۇچرىشى قاراپ تۇرغىلى، يول قويغىلى بولمايدىغان بىر ئەھۋال. بۇنداق بىر تارىخىي داغنى بۇ مىللەتنىڭ زېھنىدىن، قەلبىدىن ئۆچۈرۈپ تاشلاش ئەبەدىلئەبەد مۇمكىن ئەمەس. چۈنكى، بۇ مىللەت ھەر تۈرلۈك مۇشەققەتلەرگە دۇچار بولۇشى، ھەر تۈرلۈك ئېغىر سىناقلارغا دۇچ كېلىشى مۇمكىن. ئەمما قەۋمداشلىرىنىڭ ياكى دىنداشلىرىنىڭ ئۆزىگە قىلغان خىيانەتلىرىنى مەڭگۇ خاتىرسىدىن ئۆچۈرمەيدۇ. تىراگېدىيەلىك تارىختىن نەمۇنە قالغان «تۇڭگان بىلەن دوست بولساڭ، ئايپالتاڭ يانىڭدا بولسۇن» ماقال تەمسىلىنىڭ تارىخي ئارقا كۆرۈنۈشى بۇنىڭ تىپىك ئۆرنەكلىرىدىندۇر.\n\nمىللەت ئۇزۇن يىللىق ئېزىلىش ۋە قېقىلىشلارنى، بىسىم ۋە دىشۋارچىلىقلارنى باشتىن ئۆتكۈزگەن بولسىمۇ، دوستى ۋە دۈشمىنىنى پۈتۈنلەي تونۇپ يېتەلمىگۈدەك، ئۇنتۇپ كەتكۈدەك دەرىجىدە ئومۇميۈزلۈك خاتىرىسىنى يوقىتىش گىردابىغا بېرىپ قالغىنى يوق. تاجاۋۇزچىلار ئاتىنى بالىدىن، بالىنى ئائىلىدىن، دىننى جەمئىيەتتىن، خەلقنى ئۆز ۋەتىنىدىن ئايرىپ تاشلىيالىغان بولسىمۇ، مىللەت يۈرىكىنىڭ ھېچكىم يېتەلمەيدىغان ئەڭ چوڭقۇر قاتلىرىغا يۇشۇرۇلغان ئىمانىنى، ئۈمىدىنى، قان ھۈجەيرىلىرىگە سىڭىپ ياتقان تۈركلۈك، ئۇيغۇرلۇق روھىنى، مۇسۇلمانلىق خۇسۇسىيىتىنى پۈتۈنلەي ئايرىپ تاشلىيالىغىنى، قىرىپ چىقىرىۋېتەلىگىنى يوق. بۇ مىللەت ھەر تۈرلۈك مەرەزلىكلەرگە گىرىپتار بولۇشى، ھەرخىل ئىللەتلەر بىلەن يۇقۇملىنىشى، ھەتتا مەزگىللىك ئۆزىدىن ياتلىشىش قىسمىتىنى باشتىن كەچۈرۈشى مۇمكىن. لېكىن مىللىي غورۇرىنى، ئىسلامىي شەرىپىنى، ئەجدادىنىڭ كىملىكىنى بىر پۈتۈن ھالدا ئۇنۇتقىنى يوق. ساداقەتنى، ۋاپانى ئەلا بىلىدىغان ئۈستۈن روھىنى پۈتۈنلەي ئەستىن چىقارغۇدەك دەرىجىدە ماڭقۇرتلىشىپ كەتكىنىمۇ يوق. مىللەت ھەرقانداق شەكىلدىكى قىرغىنچىلىققا دۇچ كېلىشى مۇمكىن، ئەمما بىر جان قالغان، بىر نەپەس ئالالىغۇدەك ئىمكان بولغان مۇددەتچە بۇ مىللەت ھامان ئۆرنىدىن تۇرىدۇ. چۈنكى ھېلىھەم بۇ مىللەتنىڭ قولىدا تارىخنى ئۆزگەرتكەن، ئىنسانىيەتكە يېڭى بىر مەدەنىيەت، يېڭى بىر دەۋر سۇنغان، دەستۇرى ۋە ھىدايەت چىراغى بولغان ئىلاھىي كىتابى، قۇرئان كەرىمى بار. تېخى بۇ مىللەت ئىنسانىيەتكە رەھمەت بولغان، ئۇلارغا يولباشچى تەيىنلەنگەن، ئىككى دۇنيانىڭ سەردارى بولغان مۇھەممەد ئەلەيھىسسالامنىڭ ئۈممىتى بولۇشتەك بۈيۈك شەرەپتىن ۋاز كەچمىدى. بۇ مىللەتنىڭ قولىدا يەنە ئۆز قەلىمى بىلەن ئۆزىنىڭ تۇتقان يولىنىڭ ھۆرمەتلىك پەيغەمبەر مۇھەممەد ئەلەيھىسسالامنىڭ يولى ئىكەنلىكىنى جاكارلىغان، دۆلەت ۋە مىللەتنىڭ ئەبەدىيلىكى ئۈچۈن باش قاتۇرغان يۇسۇپ خاس ھاجىپ كەبى ئەجدادلىرىنىڭ، شۇنداقلا ئانا ۋەتىنىنىڭ گۈللەپ ياشنىشى، مەنىۋى مىراسلىرىنىڭ ھەرقانداق بوران چاپقۇندا يوقاپ كەتمەسلىكى، ھەرقانداق دەۋردە پارلاپ تۇرۇشى ئۈچۈن تەر تۆككەن، كۆرەش قىلغان ئەلىشىر ناۋايى كەبى ئۇلۇغلىرىنىڭ دۇنياۋى مىراسى بار. ئۆزىنى قۇرۇپ چىقالايدىغان، ئىسلاھ قىلالايدىغان، قەد كۆتۈرگۈزىدىغان بۇ قەدەر بىباھا ئەڭگۈشتەرلەرگە ئىگە بىر مىللەت قانداقمۇ ئورنىدىن دەس تۇرماي تۇرالىسۇن! پەقەت ۋاقىت كېرەك. شۇنداقلا يۇيۇلغان خاتىرىلەرنى ئەسلىگە كەلتۈرۈش ئۈچۈن پۇرسەتكە، ئاسايىشلىقنى ئاساس قىلغان مەنىۋى ۋە ماددىي جەھەتتىن تەييارلىنىشقا، باشقىلاردىن ئەمەس، ئۆزىدىن باشلانغان ئىسلاھات پىرىنسىپىنى قانات يايدۇرۇشقا ئېھتىياجى بار.\n\nيۇقىرىقى نۇقتىلارنى پەملىگەن ۋە مىللەت چىنارىغا پالتا ئۇرۇۋاتقان رەزىل كۈچلەر 100 يىللاپ قىلغان زورلۇق زۇمبۇلۇقلىرى، بۇلاڭ - تالاڭلىرى، قىرغىنچىلىقلىرى ئاز كەلگەندەك، مىللەتنىڭ ئاز ساندا ھايات قالغان توپلىرى ئۈچۈنمۇ شۇنچىلىك پۇرسەتنى ئوشۇق كۆرۈپ يول قويمايۋاتىدۇ. بۈگۈنكى رېئاللىقىمىزغا قارىغان ۋاقتىمىزدا، ۋەتىنىمىزنى ئاسارەتتە تۇتۇۋاتقان زالىملارنىڭ بىزنىڭ بۈيۈك پالاكىتىمىز، ياۋۇز كۈشەندىمىز ئىكەنلىكىدە شەك يوق. بۇ زالىملار ھەقىقەتەن ئىنسانلىقتىن ھالقىغان شەكىلدە زۇلۇم قىلىۋاتىدۇ، ئىنسانلىققىلا ئەمەس، ئاللاھنىڭ دىنىغا، ئاللاھقا ئاشكارا جەڭ ئېلان قىلىۋاتىدۇ، قىلغاندىمۇ بۇنى دەرىجىدىن تاشقىرى كونترول ئاستىدا قىلىۋاتىدۇ. كونترولىدىن چىقىپ كەتكەنلىرىنى بولسا، بىر يوللار بىلەن يۆگەپ يېپىشقا كۈچەۋاتىدۇ. زۇلۇمنىڭ ئەڭ يۇقىرى چېكىگە يەتكەن مۇشۇنداق بىر پەيتتە ياشاۋاتقانلار، ھەمدە بۇلۇۋاتقان ئىشلارنىڭ ئىچ يۈزىنى ئەڭ ياخشى بىلگەنلەر بولۇش سۈپىتىمىز بىلەن شۇنى دېيەلەيمىزكى، بۇ زۇلۇمنىڭ ئاقىۋېتى مەزلۇملار ئۈچۈن ياخشى بولمىغاندەك، زالىملارغىمۇ ياخشىلىق ئېلىپ كەلمەيدۇ، شۈبھىسىزكى، مەزلۇمغا تۇتاشقان ئوتنىڭ يالقۇنى زالىمغىمۇ چاچرايدۇ. مەزلۇمنىڭ داد - پەريادى پەلەككە يەتكەن، پۇرسەت مەزلۇمنىڭ قولىغا ئۆتكەن كۈندە بولسا، چوقۇمكى ئىش تېخىمۇ پاجىئەلىك ۋە دەھشەتلىك بولماي قالمايدۇ. خۇددى ئەلى رەزىيەللاھۇ ئەنھۇ ئېيتقاندەك، «مەزلۇمنىڭ زالىمدىن ئىنتىقامىنى ئالىدىغان كۈن، زالىمنىڭ مەزلۇمغا قىلغانلىرىدىن ئەشەددىي ۋە دەھشەتلىك بولىدۇ».\n\nئەلۋەتتە، ئىلاھىي ئادالەت تەجەللىي بولغاندا زالىملار بىلەن بىرگە ئۇلارغا يانتاياق بولغانلارمۇ تېگىشلىك نېسىۋىسىنى ئېلىشتىن قاچالمايدۇ. غەلىبە ۋە مەغلۇبىيەتنىڭ چوقۇم ئالمىشىپ تۇرىدىغانلىقى تارىخىي تەجرىبىلەرگىمۇ، ئىلاھىي دەستۇر بولغان قۇرئان كەرىمنىڭ بايانىغىمۇ ئۇيغۇن بولغان رېئال ھەقىقەتتۇر.\n\nبۈگۈنكى ئەڭ ئاجىز ھالىتىمىزدە ۋە ئەڭ ئېغىر زۇلۇمنى باشتىن كەچۈرۈۋاتقان مەزلۇملۇق سۈپىتىمىزدە يەنە شۇنى دېيەلەيمىز: بۇ مىللەتنى بىۋاسىتە زالىمنىڭ قازىنىدا قورۇلۇش، ئېسىلىش، ئۆلتۈرۈلۈشلەر ئۈمىتسىزلەندۈرەلمەيدۇ، قايغۇغا سالمايدۇ، قورقۇتالمايدۇ. پەقەتلا «رەببىم ئاللاھ، مەن بىر ئۇيغۇر، مەن بىر شەرقىي تۈركىستانلىق» دېگەنلىكى ئۈچۈن زۇلۇم تارتىش، زالىمغا بوي ئەگمەسلىك مىللەتنىڭ كۈچىنى بېلەيدۇ، باتىلغا بولغان نەپىرىتىنى ۋە ھەق يول ئۈستىدىكى جاسارىتىنى تاۋلايدۇ. شۇڭىمۇ ۋەتەننىڭ ئامانلىقى، ئازاتلىقى، ئۇيغۇرلۇق ۋە ئىسلامىي كىملىكىنىڭ قىيامەتكە قەدەر ئەبەدىلئەبەد داۋام قىلىشى يولىدا ھەر تۈرلۈك پىداكارلىقلار، كۆرەشلەر، قارشىلىقلار توختاپ قالغان ئەمەس ۋە قالمايدۇ. بۇنىڭ ئۈچۈن مەرتلەرچە ئۆلۈم، قورقۇپ ياشاشتىن ئەلا. لېكىن بىزنى قايغۇغا سالىدىغىنى، ئىچىندۈرىدىغىنى زالىمغا يانتاياق بولۇشتىن، ئۇلارنىڭ زۇلمىنى بىلىپ تۇرۇپ ماسلىشىپ بېرىشتىن ھايا قىلمايۋاتقانلارنىڭ، ئۇلارنىڭ ئىستەكلىرىنى بىگۇناھلارنىڭ جېنى، قېنى بەدىلىگە، ئايال، بالا - چاقا دېمەستىن مەنپەئەت ئۈچۈن ئىجرا قىلىپ بېرىۋاتقانلارنىڭ ئۆز دىنداشلىرىمىز، مىللەتداشلىرىمىز، سويداشلىرىمىزدىن بولۇپ قېلىشىدۇر. مانا بۇ بىزنى ھەقىقەتەن قايغۇغا سالىدۇ. بىزنى زالىم ئالدىدا خار ۋە ئوسال ئەھۋالغا چۈشۈرۈپ قويىدۇ. ئەگەر شۇنداقلاردىن ھوقۇقىغا، كۈچىگە تايىنىپ بۇ مىللەتنى بوزەك تېپىشتىن ئايانمايدىغانلار بار بولسا، بىزنىڭ پوزىتسىيەمىز مەزلۇمنىڭ ئاھىغا ئىلنىپ قىلىشتىن ئۇلارنى ئاگاھ بولۇشقا چاقىرىش، ئۇلارغا سەلتەنەتنى تۇتقۇزغۇچىنىڭمۇ، تارتىپ ئالغۇچىنىڭمۇ ئىگىسى بولغان ئاللاھنىڭ ھۇزۇرىدا بېرىدىغان جاۋابنى، مەسئۇلىيەتنى كۆز ئالدىغا كەلتۈرۈپ قويۇشنى ئەسلىتىشتۇر. مەزلۇمنىڭ ئىككى قولى زالىمنىڭ ئىككى ياقىسىدا بولىدىغان، پەقەتلا ئاللاھنىڭ قارارى ۋە مەزلۇمنىڭ دەۋاسىلا ئاقىدىغان كۈننى يادىغا سېلىشتۇر. شۇنداقلا، مەزلۇمنىڭ ئاھۇ - زارىغا شېرىك بولۇش بەدىلىگە سەلتەنەت سۈرگۈزۈشتەك ئېغىر خاتالىققا دەسسەش ئارقىلىق تۈركلۈك شەرىپىنى، مۇسۇلمانلىق ئىززىتىنى بۇلغىماسلىقىنى سەمىگە سېلىشتۇر. بۇ ھەقتە ئۇلۇغ مۇتەپەككۇرىمىز يۇنۇس ئەمرەنىڭ مۇنۇ سۆزى مەقسەتنى تولىمۇ ئايان بايان قىلىپ بېرىدۇ: «زۇلۇمغا قوشۇلۇپ سەلتەنەت سۈرگەننىڭ ئاقىۋىتى ھالاكەتتۇر».\n\nيازار: بۇرھان مۇھەممەد 2019-07-28\n\n---\n\n## [قوشۇمچە: مۇنازىرە ۋە ئىنكاسلار]\n\n### تەنقىدچىنىڭ ئىنكاسى (...):\n> بۇ ئويغاق پەقەت ۋە پەقەت ھەپتىلىك ئويغۇنۇپ دوپپا بايرىمىنى شىنجاڭچە بايرام دىيىش ئۈچۈنلا ئويغۇنۇپتىكەن-دە.\n\n### ئويغاقلار دۇنياسىدا− بۇرھان:\nبۇ ئويغاقلىق سىز ئىككى ھەرەمدە تۇرۇپ خىتاي كونسۇلىغا ماسلىشىش يولىدا تەر ئاققۇزۇۋاتقان، چىرايلىق كۆرۈنۈش يولىدا قانات قېقىپ يۈرگەن، شىنجاڭچە مۇكاپات ئۈچۈن شاپاشلاپ تولغانغان ۋە بۈگۈنكىدەك شىنجاڭدىن ياردەم ئۈزۈلگەندە ئامالسىز چاپان سالغانلار سېپىغا ئۆتۈپ كېتىشتىن بۇرۇنلا ئويغاق ئىدى. يازما خالىسا يېزىلىدۇ، خالىمىسا يېزىلمايدۇ. يازسىمۇ ئويغاق، يازمىسىمۇ ئويغاق. شىنجاڭچە بايرامنىڭ ماھىيىتى ئېچىلىپ بولدى. سەھىپىدىكى بىر تالاي يازمىنىڭ ئىچىدە بەزى زىيالىيسىمانلارنىڭ ئۇيقۇسىنى قاچۇرىدىغان يازمىغىلا كۆزى قادالغىنى ئەمەلىيەتتە ئويغاقنىڭ مۈگدەكلەرنىمۇ ئويغىتىپ تۇرۇۋاتقانلىقىنىڭ ئىپادىسى. يازما سېغىنغان بولسىڭىز پېقىر خالىغان چاغدا چىقىدۇ. شىنجاڭچە تەھلىلگە زورۇقۇش، يېقىمسىزچە چېكىپ بېقىش ئارتۇقچە. مەخسۇس كاللا يۈگۈرتۈپ ۋاقىت ئىسراپ قىلىش تېخىمۇ بىھاجەت.\n\n### ...گە:\nمەن بۇ تېمىدا دىنىي ئەھكام نۇقتىسىدىن تەھلىل ئېلىپ بارمىدىم. پەقەت ئەگەر بىر بايرام مىللەتنىڭ بايرىمى دېيىلسە، ئەنئەنىۋىلىك ۋە مىللىي جەھەتتىن، بۇنىڭدىن ئورنى چىقمىغاندا دىنىي بولسىمۇ بىر باغ بولۇشى مۇھىملىقىنى ۋە بىر بايرام دېگەندە ئۇنىڭ قانداق خاراكتېرلەرگە ئىگە بولۇشى كېرەكلىكىگە ئىشارەت بەردىم خالاس. دوپپا بايرىمى مۇستەھەبمۇ، بىدئەتمۇ، ئەمەسمۇ بۇ سىزدەك «موللام-زىيالىي» نىڭ كۆڭۈل بۆلۈش تېمىسى بولسا كېرەك. يەنە سىز ئىسمى ئاتالغان شەخىسلىرىمىزگە غۇم بار يوقلىقىنى تىلغا ئېلىپ قاپسىز، سىز بۇنى ئېنىقلايدىغان، مېنىڭ دېمىگىنىمنى دېگۈزگەندەك كۆرسىتىشكە جۇۋاپ كەتكۈدەك كىمۇ سىز؟ قارىسام مەن شەخسىيىتى نۇقتىسىدىن ھۆرمەتلەيدىغان كىشىلەرنىڭ ئىسمىنى ئەتەي كەلتۈرۈپسىز. بۇنداق قىلىش ئارقىلىق كۆڭلۈمنى ئوقۇۋاتقاندەك كۆرۈنىدىغان «جۇگېلىياڭلىق» قىلىشىڭىزنىڭ ھاجىتى يوق. ئەگەر بىرسىنىڭ شەخسىگە پىكرىم بولسا ئېنىق ئىسمى بىلەن قوشۇپ دېسەم دەۋېرىمەن، سىزنىڭ مېڭىڭىزنى ئۇپرىتىپ زورۇقۇپ ھاشىيە يېزىشىڭىزغا ھاجەت چۈشكىدەك مەتىن يېزىپ ئاۋارە بولۇپ ئولتۇرمايمەن. بۇ ئاتالمىش دوپپا بايرامنىڭ ئاپىرىدە بولۇشىدىن تارتىپ ھازىرقىغىچە، ۋەتەندىن چەتئەلگە يۆتكىلىپ كېلىشىگىچە بولغان رېئاللىقىغا كۆز تاشلىغاندا، بار-يوق ۋەزىيەت ئوتتۇرىدا. يېقىندا تۆرىلىپ قۇچىقىمىزغا ئولتۇرغان بۇ بوۋاقنىڭ خاراكتېرىنى، ئۆتمۈشى ۋە ھازىرىنى مۇئەييەنلەشتۈرگەنلىك قانداقتۇر مەدەنىيەتنى ئىنكار قىلغانلىق ئەمەس، ماقالىدە ئۇنى تۇترۇقسىز بىر باھانىلەرگە جوراپ «بايرام» مەرتىۋىسىگە كۆتۈرۈشنىڭ، بايراملىق سالاھىيەت بېكىتىشنىڭ ئورۇنسىزلىقى ۋە بۇنىڭ ئورۇنسىز بولۇشتىكى تەرەپلىرى بۇرمىلىمايمۇ چۈشەنگىلى بولغىدەك دەرىجىدە ئېنىق ئۇيغۇرچە سۆزلەر بىلەن يورۇتۇپ بېرىلگەن. دوپپىنى مەنمۇ كىيىمەن ئەلۋەتتە. بولسا يىلدا بىر كىيىدىغان بايراملىق فورما قىلىۋالماستىن داۋاملىق كىيىلسە، ھېلىقىدەك مەنپەئەتىگە ئۇدۇل كەلگەندە قاملاشتۇرۇپ تۇرۇپ ئىجرا قىلىشنى بىلىدىغان ئىنسان ھەقلىرى ئورگانلىرىغا، كىشىلىك ھوقۇققا كۆڭۈل بۆلۈپ، ئەمما مىللەتنىڭ قەتلىئامىغا كەلگەندە يىللاپ كەينىگە سېلىپ پېقىرىتىدىغان جون، ھاررى، ماك دەيدىغانلارغا دەۋا دەستۇر ئاڭلاتقىلى چىققاندىمۇ ئاشۇ «بايرام» قىلىۋالغۇسى كەپ كەتكەن دوپپىنى قىرلاپ كىيىپ تۇرۇپ ئاڭلىتىدىغان بولۇپ ئۈلگە يارىتىشسا تېخىمۇ خۇرسەن بولماسلىققا، ئاپىرىن ئوقۇماسلىققا كىمنىڭ ھەددى!؟ مەدەنىيىتىمىزنى سالاپەتلىك كىيىنىش بىلەن تونۇشتۇرغاچ دەرت-مۇسىبەتلەرنى ئاڭلاتسا نېمىشقا خۇش بولمىغۇدەكمىز؟! بۇنداق قىلماي شىم-كاستۇم بىلەن پوزۇر كىينىپ بارسىمۇ كېرەك يوق، ئەلۋەتتە.\n\nدېمەك دوپپىمىز شۇقەدەر ئېسىل بىر مەدەنىي كىيىمىمىز بولغان تەقدىردىمۇ بۇنىڭغا مىللىي «بايرام» لىق سالاھىيەت تاقاش يەنە ئاساسسىز بىر ئىش. بۇ ئىككى مەسىلىنى، ئىككى پەرقلىق نۇقتىئىنەزەرنى پەرقلەندۈرەلىگۈدەك كاللا بولمىسا، ئامال يوق. ئەگەر ئاڭقىرىغىدەك كاللا تۇرۇپ، بايرام تېمىسىنى مۇلاھىزە قىلىۋاتسا، ئۇخلاپ قوپقانچە چىقىپ «مەدەنىيەتكە جەڭ ئېلان قىلدى» دەپ قوپۇشقان بولسا (كىيىنىشى قانچىلىك زامانىۋى بولۇپ كەتسۇن) بۇ شۇنداقلارنىڭ ئەقلىنىڭ تېيىزلىكى، تەپەككۇردا تۆۋەن، پىكىردە ئىپتىدائىي ئىكەنلىكىنى كۆرسىتىدۇ. نەچچە تىلنى بىلىش باشقا گەپ، تەپەككۇر، بىلىم، دىت باشقا گەپ. ئەگەر بايراملىق دەۋاسىغا بېرىلگەن تەنقىدنى شەخسىيىتىگە ئېلىۋېلىشقان بولسا، بۇ ئۇلارنىڭ چۈشەنچە جەھەتتە سىزدەك زورۇققاق شارىھلاردىن پەرقسىزلىكىنىڭ ئىپادىسى. يەنە شۇنىڭدەك ئەگەر بىر قىسىم نوپۇز قۇيرۇقلىرىمۇ ھاياجانلىنىپ كېتىپ بۇ مەسىلىنى تەھلىل ۋە تەنقىد تارازىسىغا سېلىشنى مىللىي مەدەنىيەتنى ئۆچ كۆرۈش، نىفاق، خائىن دېگەن قالپاققا ئاپىرىشقان بولسا، بۇمۇ ئۇلارنىڭ پىكىرگە پىكىر بىلەن جاۋاب بېرىشتىن ئاجىز كەلگەندە دىنىدىن پۇتاق چىقىرىدىغان ھېلىقىدەك مەجرۇھ دىنداردىن پەرقى قالمىغانلىقىنى ئاشكارىلىغان، زىيالىي دەيدىغان ئاتاقنىڭ ھەققىنى بېرەلمىگەندىن سىرت ئۇچىغا چىققان كالۋا ئىكەنلىكلىرىنى بازارغا سېلىشقان بولىدۇ. گەپ تامام. – بۇرھان مۇھەممەد"}
{"title": "جۇمھۇرىيەت مىللىي مەپكۇرىسىدىن تەرمىلەر (1) - ۋەتەن دېگەن نېمە؟", "author": "بۇرھان مۇھەممەد", "date": "2024-05-08", "tags": [], "content": "# جۇمھۇرىيەت مىللىي مەپكۇرىسىدىن تەرمىلەر (1)\n## ۋەتەن دېگەن نېمە؟\n\n### ئىلاۋە:\n\nھېچبىر مىللەت تارىخ يۈزىگە بىردىنلا مىللەت پېتى ئاپىرىدە بولۇپ قالغان ئەمەس. خۇددى شۇنىڭدەك، مىللىي مەپكۇرىمۇ ئۆز - ئۆزىدىن شەكىللىنىپ ئوتتۇرىغا چىقىپ قالغان نەرسە ئەمەس. مىللىي مەپكۇرە ئۇزاق تارىخىي يىلتىزغا ئىگە. ئۇ ئۈزلۈكسىز پىشىپ يېتىلىش ۋە تاكامۇللىشىشنىڭ مەھسۇلى. ئەسىرلەر مابەينىدە پۈتۈنلەشكەن، ئۆزلۈككە ئايلانغان ئورتاق غايىلەرنىڭ يىغىندىسى. بىر مىللەتنىڭ، بىر ئۇلۇسنىڭ، بىر خەلقنىڭ ئىجتىمائىي ۋە سىياسىي بىرلىكنى ئىشقا ئاشۇرۇشقا خىزمەت قىلىدىغان ئىدىيەلەر تېزىسىنىڭ، بىرلىكتە مەۋجۇت بولۇپ تۇرۇشنى كاپالەتكە ئىگە قىلىدىغان غايىلەر ۋە قىممەتلەر تېزىسىنىڭ ئومۇم نامىدۇر مىللىي مەپكۇرە. ئۇ جەمئىيەتنىڭلا ئەمەس، بەلكى دۆلەتنىڭ ئالىي غايىلىرىنى تەشكىل قىلغۇچى ئومۇمىي چۈشەنچ ۋە ئىدىيەلەرنى ئۆزىدە مۇجەسسەم قىلىدۇ. بۇ مەنىدىن «مىللىي» دېمەك «دۆلەت» دېمەككە تەڭ بولغان ۋە زامان – زامان بۇ ئىككى ئۇقۇم ئورۇن ئالماشتۇرۇپ تۇرغان. مەپكۇرە ئۆز نۆۋىتىدە مىللەتنىڭ ئۆز قەدەرىيەتلىرىنى، مۇقەددەساتلىرىنى چۈشىنىپ يېتىشتە يېتەكچىلىك رولىنى ئۆتەيدۇ. بىر جەمئىيەت ئىچىدىكى پەرقلىق تەبىقىلەر، ئوخشىمىغان گۇرۇھ ۋە ئىدېئولوگىيە ئىگىلىرىنى بىر نىشان تەرەپكە يېتەكلەش، بىر بايراق ئاستىغا جەملەش، بىر غايە ئۈچۈن كۈرەش قىلغۇچى يەكۋۇجۇدلۇقلارنى بارلىققا كەلتۈرۈش ئۇنىڭ ئەڭ مۇھىم ۋەزىپىسى. مەپكۇرەسىزلىك بولسا، ئۇنىڭ دەل ئەكسى. مەپكۇرەسىزلىك بىرلىشەلمەسلىكنىڭ مەنبىئى. ئىچكى نىزا ۋە ئاجىزلىقنىڭ قارارگاھى. مەپكۇرىسىزلىق مىللىي گەۋدىنىڭ، يەكۋۇجۇدلۇقنىڭ پارچىلىنىشنىڭ، توزۇپ يوقىلىشنىڭ ئامىلى. چېچىلاڭغۇلۇق، ئورتاق غايە ئۈچۈن بىرلىشەلمەسلىك، سەپەرۋەر بولالماسلىق، چۈشىنىشەلمەسلىك، تۈگەل توقۇنۇشتىن، تەپرىقىدىن ۋە گۇرۇھلىشىشتىن باش كۆتۈرەلمەسلىك، قۇتۇپلىشىش ۋە مەۋجۇتلۇق تەھدىتى ئالدىدا بارچە پەرقلەرنى بىر چەتكە قايرىپ تۇرۇپ خەتەرگە بىرلىكتە تاقابىل تۇرۇش روھىنىڭ بولماسلىقى قاتارلىقلارنىڭ ھەممىسىدە مانا بۇ مەپكۇرىسىزلىك تۈپكى سەۋەب سۈپىتىدە يەر ئالغاندۇر. تارىخىي يىلتىزى چوڭقۇر بولغان، ئۇلى مەزمۇت، شاخلىرى باراقسان بولغان، كەلگۈسىگە قاراپ ئىلگىرىلەش يولىنى داغداملاشتۇرىدىغان، كېلەچەكنى تۇتۇق كۆز بىلەن ئەمەس، نۇرانە ۋە ئوچۇق كۆز بىلەن نەزەر سېلىپ مېڭىشقا خەرىتە بولىدىغان بىر مىللىي مەپكۇرىنىڭ بولماسلىقىدەك بۇ ھالەت ئۆزىنى بۈگۈنكى ئەبجەق ھالىتى بىلەن مىللەت چاغلاپ يۈرۈۋاتقان بارچىمىزنىڭ چوڭ كىرىزىسى، توغرىسىنى ئېيتقاندا، چوڭ يېتەرسىزلىكى ۋە يوقىتىشلىرىدىن بىرى. ھەر گۇرۇھنىڭ ئۆزى بىلەن ئوقۇشىنى مەپكۇرە، ھەر ئانسامبىلنىڭ ئۆزى چالغانغا ئۆزى ئۇسۇل ئوينىشىنى ھەرىكەت، دېيىلىۋاتقان بۈگۈنكى كۈندە، يەنە كېلىپ قەدەرىيەتلەرنىڭ ھېچبىرى ئۆز قىممىتى بويىچە مۇئامىلە قىلىنماس ھالغا كەلگەن، ھېچبىر دىنىي، سىياسىي قىممەتلەر ئۆز ماقامى ۋە ئورنى بويىچە ئەمەل قىلىنمايۋاتقان، مەنپەئەتپەرەسلىك، شۆھرەتۋازلىق، ئۆز مەپتۇنلۇق ۋە ئىلىمسىزچە بىلجىرلاشلار گويا شۇغۇللىنىۋاتقان مەسلەكنىڭ كەسىپ ئەخلاقى مىسالى سۆز ۋە ھەرىكەتلەردە ئەكس ئېتىپ تۇرۇۋاتقان بۇ ھالىتىمىزدە، قايسى بىرىنىڭ ئىسلاھىغا يېتىشىش، توغرا يولغا سېلىشتا قايسىغا ئاۋۋال نۆۋەت بېرىش، قايسىسىنى ئالدىنقى ئورۇنغا قويۇشمۇ بەسى مۈشكۈل بىر مەسىلە بولۇپ تۇرۇپتۇ. چۈنكى، جىددىيلىكى ۋە تەخىرسىزلىكى جەھەتتىن كۆرۈلۈۋاتقان مەسىلىلەرنىڭ ھېچبىرىنىڭ ئىسلاھ قىلىنىشقا بولغان ئېھتىياجى بىر – بىرىدىن كەم ئەمەس. بىرىنىڭ ئاۋۋاللىق دەرىجىسىمۇ يەنە بىرىدىن ئېشىپ چۈشسە چۈشىدۇكى، تۆۋەن ئەمەس. ئەجەبا، بۇ دەرىجىدىكى چۇۋالچاق ۋەزىيەتكە قانداق بولۇپ پېتىپ قالدۇق، قانداقسىگە بىزنى بىرلەشتۈرۈشنى، بىر مەپكۇرە ئەتراپىغا مەجبۇرىي ئۇيۇشۇشنى تەقەززا قىلىدىغان سەۋەب – ئامىللار ئېشىپ - تېشىپ تۇرۇشىغا قارىماي يەكۋۇجۇدلۇق مىللەتتىن، يىپى ئۈزۈلگەن مارجاندەك، ئىزىپ سۇقۇلغان ئۇندەك پارە - پارە ئەزاغا، ئورتاق ئەقلىيەتنىڭ كۆرسەتمىسىدە ھەرىكەت قىلىدىغان ۋە ئورتاق يۈرەكنىڭ سوقۇشى بىلەن ھەمنەپەس بولۇپ ھاياتلىقىنى داۋاملاشتۇرىدىغان تىرىك مىللەتتىن قانداق قىلىپ ھەر ئەزاسى ئايرىم - ئايرىم پەدىگە ئوينايدىغان باشباشتاق ۋە تۇتۇرۇقسىز توپلۇمغا ئۆزگىرىپ كەتتۇق، دېگەن سوئاللار مەغلۇبىيەت ۋە قانسىراش گىردابى ئىچىدە ئۆتۈۋاتقان ھەر كۈن ۋە ھەر دەقىقىدە ھەل قىلغۇچ جاۋابقا مۇنتەزىر بولۇپ تۇرۇپتۇ. بۇ قەدەر ئىختىلاپ، بۇ قەدەر ئەبگالىق، بۇ قەدەر چېچىلاڭغۇلۇقلارنىڭ، ياتلىشىش، يولىدىن ئادىشىش ۋە زالالەتكە پاتقان بىر توپلۇمقا ئايلىنىشقا تەييارلىقىنى جار سېلىشتەك بۇ پاجىئەلىك قىسمەتلەرنىڭ يۈز بېرىشى ئارقىسىدىكى سەۋەبنى ئاختۇرۇپ كۆرگەندە، مەلۇم بولدىكى، مەسىلە ئېكراندا كۆرۈنۈۋاتقىنىدا ئەمەس، ئۇنىڭ ئارقىسىدىكى پىروگراممىسىدا، رەڭگىدە ئەمەس، روھىدا، ئالامەتلىرىدە ئەمەس، يىلتىزىدا. يىغىپ ئېيتقاندا، مەسىلە مەپكۇرەسىزلىكتە.\n\nيىلتىزسىز دەرەخ كۆكلىمىگەندەك مەپكۇرە مەسىلىسى ئەڭ ئالدى بىلەن يىلتىزى بىلەن ئۇچراشمىقى، ئىزىغا چۈشۈش ئۈچۈن ئەسلىدىكى ئىزىنى تېپىشى، ئەسلى بىلەن يۈزلىشىشى، ئەسلىدىن قانچىلىك يىراقلىشىپ كەتكەنلىكىنى پەرق ئېتىشى، ئەسلىنى ئۆزىگە ئەينەك قىلغان ھالدا، ئۆزىدىكى ئۆزگىرىشلەرنى ئىدراك قىلىشى ئەمەلىيەتتە توغرا مەپكۇرىگە قايتىشنىڭ، مۇنداقچە ئېيتقاندا، يوقىتىپ قويغان مەپكۇرىنى تېپىپ قايتۇرۇپ كېلىشنىڭ، شۇنداقلا ئەجدادتىن ئەۋلادقا تۇتاشقان بۇ ئۇلۇغ كارۋان ئىزىنى كېلەچەككە توشۇشنىڭ يولىنى ياساپ چىقىشنىڭ دەسلەپكى قەدەملىرىدىندۇر. بۇ ۋەجىدىن بىز سەھىپىمىزنىڭ بۇنىڭدىن كېيىنكى باسقۇچلىرىدا، مىللىي مەپكۇرىمىزنى تىرىلدۈرۈشكە، يوقىتىپ قويغان ئېسىمىزنى ئەسلىگە كەلتۈرۈشكە، ئۆتمۈش بىلەن دادىل يۈزلىنىپ تۇرۇپ كەلگۈسى ئۈچۈن چارە ئىزدەشكە بەل باغلاشقا ياردىمى بولۇشىنى ئۈمىد قىلغان ھالدا، 20 – ئەسىر جۇمھۇرىيەت تارىخىمىزدا بىزگە ئۆرنەك ۋە ئەينەك بولغۇچى، مىللىي مەپكۇرىمىزگە ۋەكىللىك قىلغۇچى ئەسەرلەر بىلەن ئوقۇرمەنلىرىمىزنى ئۇچراشتۇرماقچىمىز. ئەلۋەتتە ئەينى دەۋرنىڭ مۇرەككەپ تارىخىي مۇساپىسىدە قولىمىزدا بار بولغان ماتېرىياللار دۆۋىسى ئارقىلىق قايسىسىنىڭ ئۆز مەپكۇرىمىزنى ئەكس ئەتتۈرۈپ ماڭغانلىقىنى، قايسىسىنىڭ كەلگۈندى مەپكۇرە ئىكەنلىكىنى ۋە قايسى تۈر مەپكۇرىلەرنىڭ مۇستەملىكە چاڭگىلىغا چۈشكەن يىللار مابەينىدە بىزگە «مىللىي» نامى بىلەن يۇتقۇزۇلۇپ تەلقىن قىلىنىپ كەلگەنلىكىنى ئايرىش ئۇنچە ئوڭاي ئىش ئەمەس. بۇنى ئايرىۋاشلاش پەقەت جۇمھۇرىيەت قۇرغان ۋە قۇرۇشقا ئىشتىراك قىلغان، قەلەم ۋە ئەلەم بىلەن بۇ يولدا بارلىقىنى پىدا قىلغان پاسىبان ئەجدادلارنىڭ، قەھرىمان ئاتىلارنىڭ، يولباشچى رەھنامالارنىڭ ئىلمىي، پىكرىي ۋە سىياسىي يۆنىلىشىنى تەتقىق قىلىش بىلەن، ئۇلارنىڭ دۇنيا قارىشىنى چۈشىنىش، ئۇلار مەنسۇبلانغان پىكرىيات دۇنياسىنى، مەدەنىيەت ۋە دىنىي مەنسۇبىيىتى ھەمدە ئۇلارنىڭ مەپكۇرىسىنى شەكىللەندۈرگەن ئىلىم – مەرىپەت مەنبەسىنى ئۆگىنىپ چىقىش ۋە ئۆزلەشتۈرۈش بىلەن مۇمكىن. بۇ نۇقتىدا قايسى دۇنيا قاراشقا مەنسۇبلىنىشنىڭ قايسى خىل سىياسىي يۆنىلىشكە يۈزلىنىشنى بەلگىلەيدىغانلىقىنى كۆرۈپ يېتىشمۇ مەسىلىنىڭ ئاچقۇچلۇق نۇقتىلىرىدىن بىرى. بىز بۇ خۇسۇستا جىددىي بىر تەتقىقات سەمەرىسىنى قولغا كەلتۈرۈپ، بۇ ھەقتە ئىزدىنىش ۋە باش چۆكۈرۈپ تەتقىق قىلىشقا مۇۋەپپەق بولغان مۇنەۋۋەرلەر سېپىنىڭ ئەزاسى بولۇش سۈپىتىمىز بىلەن دەسلەپكى قەدەمدە ئوقۇرمەنلەرنى «جۇمھۇرىيەت مىللىي مەپكۇرىسىدىن تەرمىلەر» سەرلەۋھەسى ئاستىدا ئۆز دەۋرىدە ئېلان قىلىنغان، بولۇپمۇ جۇمھۇرىيەتنىڭ قۇرۇلۇش ھارپىسىدا تەسىس قىلىنىپ تاكى شەرقىي تۈركىستان مۇستەقىل دۆلەت ھالىتىدىن، خىتاي مۇستەملىكىچىلىرىنىڭ ئۆلكىسى ھالىغا چۈشۈشكە قەدەر پىكرىي مۇستەقىللىقىنى ساقلاپ كەلگەن گېزىت ۋە ژۇرناللاردا ئېلان قىلىنغان بىر قىسىم ماقالە – ئەسەرلەر بىلەن ئارىدا بىر ئۇچراشتۇرۇپ تۇرماقچىمىز. ئەسەرلەر ئۆز دەۋرىنىڭ ئەدەبىي تىلىدا بولۇپ، چۈشىنىشكە ئاسان، ھەزىم قىلىشقا قولايلىق بولسۇن ئۈچۈن ھەممىسى دېگۈدەك چاغداش ئۇيغۇرچىغا ئاغدۇرۇلدى ۋە بۇ ئاساستا ئوقۇرمەنلەرگە تەقدىم قىلىنغۇسى.\n\n-ھۆرمەت بىلەن: ئويغاقلار دۇنياسىدا – بۇرھان سەھىپىسى\n2024-05-08\n\n---\n\n### ۋەتەن دېگەن نېمە؟\n\nئىنسان ئۈچۈن ئىككى تۈرلۈك ۋەتەن بار. بىرىنچىسى، ئۆزى ۋە ئەھلى ئائىلىسى تۇرىدىغان، ئىسسىق - سوغۇقتا دالدا بولىدىغان، ئىچىدە راھەت ۋە ئارام ئالىدىغان جاي. ئىككىنچىسى، بىر مىللەتنىڭ ياكى بىرقانچە مىللەتنىڭ بىر مەملىكەت ئىچىدە ئۆزئارا سىغىشىپ، بىرلىكتە ئاش - نانلىرىنى يەپ، سۇلىرىنى ئىچىپ، ھاۋاسىدىن نەپەسلىنىپ، پايدىلىنىپ، سىياسىي ۋە ئىقتىسادىي ھەق - ھوقۇق ھەمدە قانۇنلىرىدىن بەھرىمەن بولۇپ ياشاۋاتقان ئومۇمىي ۋەتەندۇر. بىرىنچى مەنىدىكى خۇسۇسىي ۋەتەندە كىشىنىڭ جېنى، مېلى ۋە ئەھلى - ئائىلىسىگە قانداقلا بىر زەرەرنىڭ كېلىشىدىن ئەمىن بولۇش كېرەك بولغان بولسا، ئىككىنچى مەنىدىكى ئومۇمىي ۋەتەندە ھەم شۇنداق ئەمنىيەت ۋە ئازادلىق بولۇشى كېرەك. دانىشمەن سىياسىيونلار: «ئازادلىق يوق بىر مەملىكەتتە ۋەتەن بولمايدۇ» دېگەنىكەن. ئادەم بالىلىرىنىڭ ئۆز ئۆيىنى مۇھاپىزەت قىلىشى قانداق زۆرۈر بولغان بولسا، ئومۇمىي ۋەتەن بولغان مەملىكەتنىمۇ شۇ دەرىجىدە ھەر تۈرلۈك تەئەررۇز (بېسىپ كېلىش) ۋە تەئەددىي (تاجاۋۇزلۇق) دىن قوغداشقا غەيرەت ۋە ھىممەت سەرپ ئەتمىكى مەجبۇرىيەتلىك بىر ئىشتۇر. ۋەتىنىنى مۇھاپىزەت قىلىشنى ئار – نومۇسنى ساقلاش دەپ بىلمىگەنلەر، خۇسۇسىي ۋەتىنى بولغان ئەھلى ئائىلىسىنى تۈرلۈك تاجاۋۇزلۇقتىن توسۇپ قالمىغان ۋە مۇداپىئە قىلمىغان نامۇسسىزلار بىلەن ئوخشاشتۇر. ۋەتەننى مۇداپىئە قىلىش يولىدىكى جەڭ ۋە ئۇرۇشلار ئۆز نۆۋىتىدە فى سەبىيلىللاھ (ئاللاھ يولىدىكى) مۇقاتەلە (كۈرەش) دۇر. جانابى ھەقتائالا ئۆزىنىڭ شەنى بۈيۈك بولغان قۇرئان كەرىمىدە «ئۇلار: ‹يۇرتلىرىمىزدىن ھەيدەپ چىقىرىلغان ۋە بالىۋاقىلىرىمىزدىن جۇدا قىلىنغان تۇرساق قانداقمۇ ئاللاھنىڭ يولىدا جىھاد قىلمايلى؟› دېدى. ئۇلارغا ئۇرۇش قىلىش پەرز قىلىنغان چاغدا، ئۇلارنىڭ ئاز بىر قىسمىدىن باشقا ھەممىسى جىھاد قىلىشتىن باش تارتتى. ئۆزىگە زۇلۇم قىلغۇچىلارنى ئاللاھ ئوبدان بىلگۈچىدۇر». [بەقەرە: 246] دېيىش ئارقىلىق گويا رازىلىق ۋە قوبۇل كۆرگەنلىك ئۇسلۇبى بىلەن بىزگە بۇنى بايان قىلىپ بەرگەن. دېمەكچىكى، بىز ۋەتەن ۋە يۇرت - دىيارلىرىمىزدىن ھەيدەپ چىقىرىلغان تۇرساق، نېمىشقا ئاللاھنىڭ يولىدا ئۇرۇش قىلمىغۇدەكمىز، نېمىشقا كۈرەش قىلمىغۇدەكمىز؟! يەنى، بۇنىڭ ئۈچۈن چوقۇم ئۇرۇش قىلىمىز، دېگەنلىكتۇر. فىرانسۇزلارنىڭ ئۇلۇغ پەيلاسوپى ئەبرويز شۇنداق دېگەن ئىكەن: «مۇستەبىتلىك ۋە زۇلۇم ئىچىدە ياشىغان ئىنسانلارنىڭ ۋەتىنى بولمايدۇ. مەن كېڭىرودا خورلۇق ۋە خارلىق ئىچىدە ھەق – ھوقۇقتىن مەھرۇم ياشىسام، ئۇ يەرنىڭ ۋەتىنىم بولغىنىنىڭ نېمە ئەھمىيىتى؟».\n\nۋەتەننىڭ ئىززەت - نومۇسى، قەۋم - مىللەتنىڭ ئەزىزلىكى ئىنسانلىقتىن نېسىۋىسى بار كىشىلەر ئۈچۈن ھەممە نەرسىدىن ئۆتە مۇھىمنىڭ مۇھىمى ۋە زۆرۈرىدۇر. ۋەتەننى، شۇنداقلا مىللەتنى خار ۋە زەبۇنلۇقتىن پاك تۇتمىغان كىشىلەرنى ئىنسان دەپ ئاتاشمۇ خاتا. ئۇنداق كىشىلەر توپىنىڭ ھايۋانلار توپىدىن پەرقى بولمايدۇ. دۇنيانىڭ ئۇلۇغ داھىيلىرى، رەھنەما (يولباشچى پاسىبان) لىرى شۇنداق دەيدۇ: «بىر مىللەت يۇرت - ۋەتەنلىرى ئۈچۈن جېنى، پۇل - مېلى ۋە نوپۇز - ئابرۇيلىرىدىن پىداكارلىق كۆرسىتىپ كېچىشنى بىلمىسە، ئۇنداق مىللەت دۇنيادا خار ۋە زەبۇن ياشاشقا مەھكۇم، (بۇنداق مىللەت) نامەرد ۋە پەس مىللەتتۇر» …\n\nۋەتەن - باغرىدا ياشاۋاتقان كىشىلەرنىڭ سۈت بەرگۈچى ئانىسىدۇر. ئەجەبا، ئادەم بالىسى دېگەننىڭ مېھرىبان ئانىسىنى ھەر خىل باسقۇنچىلىق ۋە تاجاۋۇزلۇقتىن قوغدىشى، غەيرەت كۆرسىتىشى كېرەك ئەمەسمۇ؟ شەرقىي تۈركىستان ئەنە شۇنداق بىزلەرنىڭ ئورتاق ۋەتىنى. بۇ مېھرىبان ئانىمىزنى پىداكارانە ھەرىكەتلەر بىلەن ساقلاپ ئاسرىماق بىزگە دىنىي، مىللىي ۋە ئىنسانىي قەرزدۇر. مۇقەددەس ۋىجدانىي بۇرچتۇر.\n\nئەي غەرىب بىكەس (ئىگە - چاقىسىز) ئانىمىز! مۇھتەرەم شانلىق ۋەتەن،\nئىززەت ۋە شەنىڭ ئۈچۈن بولسۇن پىدا مال ۋە بەدەن.\n\n**ئەركىن تۈركىستان گېزىتى، 1934 - يىل، 25 - يانۋار، كاشغەر**\n*ئۇيغۇرچىغا ئاغدۇرغۇچى: بۇرھان مۇھەممەد*"}
{"title": "ۋەتەن ئەھدىمىز ۋاپا مىزانىدا", "author": "بۇرھان مۇھەممەد", "date": "2022-07-29", "tags": [], "content": "# ۋەتەن ئەھدىمىز ۋاپا مىزانىدا\n\n**(1)**\n\nماقال - تەمسىللىرىمىزدە «ئىت ۋاپا، خوتۇن جاپا» دەيدىغان سۆز بار. قارىماققا بۇ تەمسىل گويا ئىت ۋە ئايال جىنسىدىكى ئىجابىي ۋە سەلبىي خاراكتېرلەر سېلىشتۇرما قىلىنغاندەك، ئىتتا بار ۋاپادارلىقنى ئايال زاتىدا تېپىپ بولمايدىغانلىقىدەك بىر خۇلاسىنى يەكۈنلەش مەقسەت قىلىنغان كۆرۈنىدۇ. ھالبۇكى، سۆز ئىچىدە سۆز، مەنە ئىچىدە مەنىلەر يوشۇرۇنغان. ماقال - تەمسىل بىر مىللەتنىڭ ئۈست تىلى كاتېگورىيەسىدە بولۇپ، ھېكمەت ھەقىقەتلىرىنىڭ جەۋھىرى، يۈكسەك ئەقىل - پاراسەت ۋە ھايات تەجرىبىلىرىنىڭ مەھسۇلى. ئەقلىيلىك ۋە ھېكمەت ئارىلاشقان ھېچبىر نەرسىدە ياكى ئىشتا يالىڭاچلىق، ساددىلىق، يۈزەكىلىك يوقتۇر. قىياپىتى ۋە تۇرۇقى كۆرۈنگىنىدەك ئەمەستۇر. ئەقىل ئارىلاشقان ئىشتا تەپەككۇر بار، تەدەببۇر بار، تەئەممۇل ۋە تەھەققۇق باردۇر. مەدەنىيەت تىلىدىن يوقسۇللۇق ۋەزىيىتىمىزنى دىققەتكە ئېلىپ ئاددىيراق ئىپادىلىسەك، ئەقىل ۋە ھېكمەت ئارىلاشقان ئىشتا مەنتىق ۋە مەنتىقە باردۇر. ئۇنىڭدىكى بايان ئۇسلۇبلىرىدا بولسا، بالاغەت ۋە پاساھەت بابىنىڭ زىبۇ - زىننەتلىرى گەۋدىلەنگەندۇر. شۇڭا ئاددىيلىق ياكى يۈزەكىيلىك ئەقلىيلىكنىڭ ئىشى ئەمەس. ھېكمەتنىڭ جۈملىسىدىن تېخىمۇ ئەمەستۇر. ساددىلىققا، تۈزلۈككە، خاملىققا ئەسلا ئورۇن يوقتۇر. ئۇنداقتا يۇقىرىقى ماقال - تەمسىلنى چۈشىنىش ئۈچۈن تىل پەلسەپەمىزگە مۇراجىئەت قىلىشقا، ئادەت تىلىمىزنىڭ كۆزگە چېلىقىپ كەتمەيدىغان بۇلۇڭ - پۇچقاقلىرىغا نەزەر ئاغدۇرۇپ كۆرۈشكە، قىسقىسى مەسىلىنى ئەقلىيلىك غەلۋىرىدىن ئۆتكۈزۈشكە، مەجاز ۋە كىنايە سۈزگۈچلىرىدىن ئۆتكۈزۈشكە، ھېكمەت ھاۋانچىسىدا قايسى دەرىجىدە پىششىقلىنىپ خەلق تىلىغا، ئىدىيومىغا ئايلىنىپ كەتكەنلىكىگە قاراپ چىقىشقا مەجبۇرمىز. ئۇنداق بولمىغاندا تارىخىمىزدىكى قايسىبىر رەپرەپ شائىرنىڭ جۆيلىمە مىسرالىرىدا كەلگىنىدەك:\n«ئىت ۋاپا، خوتۇن جاپا» دەپتىكەن بىر ساددا،\nتىتىرەك، قارا يىللارنىڭ بىر «دانىشمىنى»(!؟)،\nدېگەنگە ئوخشاش ئەبجەق قۇرلارنى جىجىلاپ ئولتۇرۇش، ئۆزىنىڭ ساددا چۈشەنچىسى ئىكەنلىكىگە باقماي ئۆزىدىن ئاۋۋالقى ئەجدادىنى تىرناق ئىچىگە مەھبۇس قىلىپ قويۇپ سەپسەتە ساتىدىغانلارغا ئايلىنىپ قېلىش، پاراسەتلىك ئەجدادنىڭ كەچمىشىنى «قارا» رەڭگە بويۇۋېتىپ قاراپ ئولتۇرۇش بىز ئۈچۈن ھېچ گەپ ئەمەس. چۈنكى بۇ يەردىكى مەسىلە ئىتنىڭ ۋاپادارلىقىنى ئايال زاتىدىكى ۋاپاسىزلىقنىڭ قارىمۇقارشىسى قىلىپ نوقۇل ئايال زاتىدىن قاخشاش ياكى ئايال ۋە ئىت ئارىسىدىكى ساداقەت خاراكتېرىنى سېلىشتۇرما قىلىپ ئايالنى تۆۋەن كۆرۈش مەقسەت قىلىنغان ئەمەس. بەلكى مەقسەت قىلىنغىنى يىگىتلىك ۋە ئەركەكلىك ۋەسپىنىڭ قارىمۇقارشىسى بولغان «خوتۇن»چە قىلىق ۋە تۇتۇمنى تەنقىدلەش، ئاياللىق جىنسنى ئەمەس، خاراكتېرنى، تۇتۇمنى ئەيىبلەشتۇر. كونكرېت قىلىپ ئېيتقاندا، ماقال تەمسىلدىكى «خوتۇن» سۆزىدىن ئەردەمسىز ئىنسان مەقسەتتۇر. چۈنكى مەسىلە خاراكتېر ۋە پەزىلەت ئۈستىدە كېتىۋاتقان بولۇپ، مەردلىك، يىگىتلىك سۈپەتلىرى قانداقتۇر ئەرگە ياكى ئايالغىلا خاس بولغان ئۈست پەزىلەت ئەمەس. ئەر زاتىنىڭ زىممىسى دائىرىسىدىكى ھەر تۈرلۈك مەسئۇلىيەتنى بىلىشى، ساداقىتى يولىدىكى پىداكارلىقى، تۇتۇملىرىدا ئەردەم - پەزىلەتلەرگە رىئايە قىلىشى، پىرىنسىپلىرىدىن چۈشۈپ بەرمەسلىكى قاتارلىقلار ئۇنىڭغا يىگىتلىك، ئەركەكلىك ۋەسپىنى قازاندۇرىدۇ. خۇددى شۇنىڭدەك، يۇقىرىقىنىڭ ئەكسىچە بولۇشى ئۇنىڭ بۇ ۋەسىپلەرگە لايىقلاشمىغانلىقىنى، بەلكى خوتۇنچە ۋەسپكە لايىقلىشىپ قالغانلىقىنى ئىلگىرى سۈرىدۇ. ئايال زاتىنىڭمۇ ئاياللىق خۇسۇسىيەتلىرىدىكى پەزىلەت، ساداقەت ۋە مەردلىك ھەمدە پىرىنسىپلىرى، ئىپپىتى، ھاياسى قاتارلىقلاردا شۇئۇرلۇق ئىنسان بولۇشى، ئۇنىڭ ئايال زاتىدا تېپىلىشقا تېگىشلىك ئەردەملەرگە كۆرە ياشىشى، ھاياتنىڭ ھەر تۈرلۈك مەيدانلىرىدا ئەردەملەرنىڭ ئىجراچىلىرىغا، پەزىلەتلەرنىڭ ئۆرنەك كىشىلىرىگە ئايلىنالىشى ياكى بولمىسا شۇنداق بولۇشتا تۇتۇملۇق بولۇشىمۇ ئوخشاش ئۇ ئايالنىڭ يىگىتلىك، ئەركەكچە ئۈست پەزىلەتكە ئىگەلىكىنى دەلىللەيدۇ. ئۇنداقتا، بۇ يەردە تىل ئادىتىمىزدا ئەردەمسىزلىك، ئىككى يۈزلىمىچىلىك، چىدىماسلىق، سەۋرسىزلىك، ھە دېگەندە كەينىگە دەسسەيدىغان بولۇۋېلىش، ھايات سىناقلىرىدا ھەر تۈرلۈك تۇتۇمسىزلىقلارنى قىلىشتىن تەپتارتماسلىقتەك قىلمىشلارغا قارىتا «خوتۇنچە» سۈپىتىنى بېرىشنىڭ ئايالزاتىنىڭ سۈپىتى بولغان، مۇنداقچە ئېيتقاندا ئەردەملىك ئايالنىڭ سۈپىتى بولغان «خاتۇن» سۈپىتىدىن پەرقلىق ئىكەنلىكىنى كۆرۈۋېلىشقا بولىدۇ. شۇنىڭدەك، ئايالزاتىنىڭ ئەردەمسىزلىشىشىنى، پەزىلەتسىزلىكلىرىنى ۋە پىرىنسىپاللىقتىكى بوشاڭلىقلىرىنى گېزى كەلگەندە «خوتۇن كىشى» دەپ تۈگەللەشنىڭ ئۆزىمۇ «خوتۇن» كەلىمىسىنىڭ «ئەر» كەلىمىسىگە ئوخشاش جىنسى ئايرىمىدىكى ئىسىم قىلىپ ئىشلىتىشتىن تاشقىرى ئەردەملىكنىڭ، مەردلىكنىڭ ۋە ئومۇم پەزىلەتلەردە پىرىنسىپاللىق بولۇش قاتارلىق ئىجابىيلىقلارنىڭ ۋەسپى بولغىنىدەك بىر ۋەسىپدۇر. يەنى ئىجابىيلىقنىڭ قارىمۇقارىشىسى بولغان سەلبىي ۋەسىپدۇر. بۇ نۇقتىدىن ئايال كىشىنىڭمۇ ئۆز ئەردەمسىزلىكلىرىنى «مەن ئايال كىشى بولغانكىن»، دەپلا گېزى كەلگەندە ئەردەمسىزلىشىشى، پەزىلەتسىزلىكلىرىنى بۇ چۈشەنچىگە باغلاپ ئۆزىگە ۋىجدانىي تەسەللىي ئىزدىشى، يولسىزلىقلىرىغا چىقىش يولى ئىزدىمەكچى بولۇشىمۇ ئوخشاشلا ئەردەمسىزلىك، خاتۇن كىشىلىكىنى لايىقىدا تونۇماسلىق، ئۆزلۈكىنى توغرا تاپالماسلىق جۈملىسىدىندۇر. ماقال-تەمسىلدىكى ۋاپا خۇسۇسىيىتى ئەنە شۇنداق ئۈست ۋە ئانا ئەردەملەردىندۇر. شۇنداقلا ئەر ۋە ئايالدىن ئورتاق ئەمەلىيلىشىشى كۈتۈلىدىغان، ئۇلاردا خاراكتېرگە ۋە پەزىلەتكە ئايلىنىشى تەلەپ قىلىنىدىغان ئەردەملەردىندۇر. مەزكۇر ماقال - تەمسىلدە «خوتۇن» سۆزىنىڭ ئىشلىتىلىشى ۋاپاسىزلىق ۋە ساداقەتسىزلىكنىڭ ماھىيەتتە ئەركەكلىك ۋە يىگىتلىك ۋەسىپلىرىگە ئوخشاش ئەر ۋە ئايال زاتىنىڭ ھەر ئىككىسىدە تېپىلىشى كېرەك بولغان ئىجابىي ئەردەملەرنىڭ قارىمۇقارىشىسى ئىكەنلىكى، شۇنداقلا ئۆرنەك سۈپىتىدە ئىتتا تېپىلىدىغان ۋاپادارلىق، ساداقەتنىڭ ئىنساندا تېپىلماسلىقىنىڭ «خوتۇن» ۋەسپىگە لايىقلىقى، ۋاپاسىزلىق ۋە ساداقەتسىزلىكنىڭ ئەركەكلىككە زىت ئىكەنلىكى، بۇ تۈر پەزىلەتكە يات بولغان خاراكتېر ھەمدە قىلمىشلارنىڭ ئىنسان زاتىغا ياراشمايدىغانلىقى كىنايە قىلىنغان. بۇ نۇقتىنى مەزكۇر ماقال - تەمسىلدىنمۇ ئوچۇق ۋە روشەن سىياقتا كەلگەن يەنە بىر ماقال - تەمسىلىمىز، يەنى: «ئادەم بالىسىنى باقساڭ ئاغزى بۇرنۇڭنى قان قىلۇر، ھايۋان بالىسىنى باقساڭ ئاغزى بۇرنۇڭنى ماي قىلۇر»، دېگەن ماقال - تەمسىلىمىز تەستىقلاپ تۇرۇپتۇ.\n\n يۇقىرىقى نۇقتىئىنەزەر بويىچە ماقال - تەمسىلنىڭ مەنىسى: ۋاپادارلىق تىمسالىنى ئىتتىن كۆرۈۋال. ۋاپاغا جاپانى ئەركەك ۋە يىگىتلىكنىڭ قارىمۇقارىشىسى بولغان «خوتۇنچە» كىشىلىكتىن كۆرۈۋال، دېگەنلىك بولىدۇ. دېمەكچىكى، ۋاپادارلىق ھايۋاندا تېپىلسىمۇ تەقدىرلەشكە ھەقلىق. ۋاپاسىزلىق ھەر كىمدە تېپىلسا  جىنسىيىتى نېمە بولسۇن، ئۇنىڭ ۋەسپى ۋە خاراكتېرى «خوتۇنچە» دۇر. ماقال - تەمسىل يەنە بۇ ئارقىلىق ۋاپاسىزلىقتىن ساقلىنىش، ساداقەتسىزلىكتىن ئاگاھ بولۇشنى تەرغىب قىلىدۇ. ۋاپادارلىق خۇلقىنى تىكلەشنىڭ ئەركەكلىك، يىگىتلىك جۈملىسىدىن ئىكەنلىكىنى كىنايە شەكلىدە ئۇرغىلىماقچى بولىدۇ.\nمەدەنىيەت تىلىمىزغا مۇراجىئەت قىلىدىغان بولساق، قۇرئاننىڭ ئەھدىگە ۋاپادارلىق كۆرسىتىشنى، ساداقەتپەرۋەرلىكنى يىگىتلىك ۋە ئەركەكلىك جۈملىسىدىن سانىغانلىقىنى، بولۇپمۇ دەۋاسى يولىدا بەدەل تۆلەش، ئەمەلىي ھەرىكىتى ۋە پىداكارلىقلىرى بىلەن ساداقىتىنى ئىپادىلەشنى «ئەركەك»، «يىگىت»، «قەھرىمان» قاتارلىق مەنىلەرگە جوراشقا بولىدىغان «رىجال» سۆزى بىلەن تەرىپلىگەنلىكىنى، مەدھىيە ماقامىدا تىلغا ئالغانلىقىنى كۆرىمىز. [ئەھزاب:  23 – ئايەتكە قاراڭ]. مەلۇمكى ئايەتتىكى رىجال سۆزى ئەر كىشى مەنىسىدىكى رەجۇل (رجل) سۆزىنىڭ كۆپلۈك شەكلى. شۇنىڭ بىلەن بىر ۋاقىتتا «رىجال» ئەر جىنسىنىڭ ئىسمىلا ئەمەس، بەلكى ئۇ تەپسىرشۇناسلار كۆرسىتىپ ئۆتكىنىدەك ئادىمىيلىك سۈپەت ۋە ئەردەم - پەزىلەتلەرنىڭ يۇقىرى چوققىسىنى بىلدۈرىدىغان بىر مەرتىۋە، بىر ماقامنىڭ نام - شەرىپىدۇر. شۇنداقلا ساداقىتى ۋە ۋاپادارلىقىنىڭ بەدىلىنى تۆلەشكە ھازىر ۋە نازىر تۇرغۇچىلارنىڭ، ئەر ياكى ئايال بولۇشىدىن قەتئىينەزەر ساداقىتى ۋە ۋاپادارلىقى جەننەت بىلەن تارتۇقلىنىدىغان شىرمەت كىشىلەرنىڭ خاس مەرتىۋىسىدۇر. ئەرەب تىلىدىكى ئەركەكلىك سۆزىنىڭ «رەجۇل» كەلىمىسىدىن ياسالغان «رەجۇلەت» سۆزى بىلەن ئىپادىلىنىشى، ھەمدە بۇ سۆزنى خۇددى كۈلتۈرىمىزدىكى تىل ئادىتىمىزدە ئىشلەتكىنىمىزگە ئوخشاش ئەر ۋە ئايال جىنسقا ئەمەس، بەلكى ئەرلىك ياكى ئاياللىق جىنستىن بىرەرسىگە خاسلاپ قويماستىن ھەر ئىككىسىگە، ئىنسان تۈرىنىڭ ئۈست ئەردەملىرىنىڭ يىغىندىسىنى ئىپادىلەش مەقسىتىدە ئىشلەتكەنلىكى مىللىي كۈلتۈردىن ھالقىغان جاھانشۇمۇل بىر مەدەنىيەتنىڭ مەنسۇپلىرىدىكى پاراللېللىقنى، مەدەنىيەت تىلىدىكى ئورتاقلىقنى ئەكس ئەتتۈرمەي تۇرالمايدۇ. مانا بۇ نۇقتىئىنەزەرلەر تىلىمىزدىكى  «خوتۇن» سۆزىنى ئىستېمالدىن چىقىرىپ تاشلىۋېتىلگەن «خاتۇن» سۆزىدىن پەرقلىق ھالدا ئەرنىڭ جۈپتى ھالالىغا قارىتىپ ئىشلەتكەندىن  تاشقىرى  ئەركەكلىك ۋەسپىنىڭ قارىمۇقارىشىسى سۈپىتىدىمۇ ئىشلىتىدىغانلىقىنى، سۆزلۈكنى بۇ خىل تەرزدە ئىدىيوملاشتۇرۇشنىڭ جىنسىي ئايرىمچىلىقتىن ياكى كەمسىتىش ۋە تۆۋەن كۆرۈش نۇقتىسىدىن ئەمەسلىكىنى كۆرسىتىپ بېرىدۇ. يەنى ۋاپاسىزلىقنىڭ، ساداقەتسىزلىكنىڭ «خوتۇن»چە ئىشلىقىنى ئۇرغۇلاشنىڭ ئەردەمسىزلىككە، ئىتچىلىك ئەقىلدىن يوقسۇللۇققا ئىشارەت قىلىش ۋە قامچىلاش ئارقىلىق كىشىنى مەيلى ئەر ياكى ئايال بولسۇن ئىجتىمائىي تۇرمۇشتا پەس ۋە نىجىس كۆرۈش ئومۇملاشقان «ئىت» ئەخلاقىدىنمۇ تۆۋەنلەيدىغان ئەردەمسىزلىككە يېقىن يولىماسلىققا تەرغىب قىلىش ئىكەنلىكىنى كۆرسىتىپ بېرىدۇ. ھايۋاندىمۇ تېپىشقا بولىدىغان بۇ خىسلەتنىڭ ئادەم بالىسى تەرك قىلسا، سەل قارىسا بولمايدىغان ماقام ئىكەنلىكىنى ئەسكەرتىدۇ. ئۇشبۇ مەفھۇمنى ئەكسىگە جورىغىنىمىزدا بولسا، ماقال - تەمسىلنىڭ ئىنساننىڭ ۋاپا خۇلقىدىن يوقسۇزلىشىشنىڭ، ساداقەتسىزلىكنىڭ ئەركەكلىكنىڭ زىتى ۋە قارىمۇقارىشىسى بولغان «خوتۇن»چە خۇلق ئىكەنلىكى، ئەر ياكى ئايال زاتىنىڭ بۇ خىل سەلبىي خۇلق بىلەن خاراكتېرلىنىپ قېلىشىنىڭ مەدھىيە ماقامىدىن بىۋاسىتە ئىتتىن تۆۋەن دەرىجىگە چۈشۈرۈپ قويىدىغانلىقى مۇئەييەنلىشىدۇ. دېمەك ئىت بولسىمۇ ۋاپاسى بىلەن مەدھىيەگە سازاۋەردۇر. ئادىمىزات ئۆزىنىڭ تاشقى دۇنياسىنى  قانچە بېزىمىسۇن، ئۇنىڭ خاراكتېرىدە ۋاپا خۇلقى بولمىسا ئۇ بىر جاپادۇر. دەۋاسىغا ساداقىتى بولمىسا، ۋاپا تۇيغۇسى بولمىسا، ئۇنىڭ ئۆزى ۋە ئەتراپىغا ئېلىپ كېلىدىغىنى پەقەت ۋە پەقەت زورلۇق، مۇشەققەت ۋە كۈلپەت بولىدۇ، خالاس!\n\n**(2)**\n\nئىسلامنىڭ ئەدەپ - ئەخلاق كۆرسەتمىلىرىنى قۇرئان ۋە سۈننەت ئاساسىدا تونۇشتۇرغان، شۇنداقلا بۇنى ئۆتمۈشتىكى سەلەف - ئەجدادلارنىڭ مۇناسىۋەتلىك ئەدەبىي ۋە پىكرىي بايانلىرىنى، مەۋقە - تۇتۇملىرىنى بايان قىلىش تەرزىدە يورۇتۇشقا تىرىشقان مەشھۇر فەقىھلەردىن، دەۋرىنىڭ ئەللامىسى ۋە پېشىۋالىرىدىن شەمسۇددىن مۇھەممەد ئىبنى مۇفلىھ (م 1308 - 1362) ئۆزىنىڭ شەرئىي ئەدەپ - ئەخلاق توغرىسىدا يازغان كاتتا ئەسىرىدە ۋاپادارلىق ھەققىدىكى خۇسۇسلارنى بايان قىلىدۇ ۋە بۇ ھەقتە قەدىمكىلەردىن داۋاملىشىپ كېلىۋاتقان ۋاپادارلىق ئەخلاقىنىڭ ئۆلچىمىنى كۆرسىتىپ بېرىدىغان شۇ نەقىلنى كەلتۈرۈپ ئۆتىدۇ: ھۆكۈمالاردىن بىرىگە «كىشىنىڭ ۋاپادارلىقى نېمە بىلەن ئۆلچىنىدۇ ۋە بۇنى نېمىگە ئاساسلىنىپ بىلگىلى بولىدۇ؟»، دەپ سوئال قويۇلدى. ھۆكۈما جاۋاب بەردى: «ئۇنىڭ ۋەتىنىگە (يۇرت - ماكانلىرىغا) بولغان ئوتتەك سېغىنىشىدىن، ئۆتۈپ كەتكەن ۋاقتىغا قاراپ ئۆكۈنۈشىدىن بىلگىلى بولىدۇ».\nئۇ يەنە مۇنۇ نەقىلنى كەلتۈرىدۇ: ئىمام ئەلئەسمەئىي (م 741 - 831) شۇنداق ئېيتقانىدى: «سەن بىراۋنىڭ ۋاپادار ياكى ئەمەسلىكىنى، ئەھدىسىگە ۋاپا قىلىدىغان ياكى قىلمايدىغانلىقىنى بىلەي دېسەڭ، شۇلارغا دىققەت قىلىپ كۆر:  ۋەتىنى ئۈچۈن ئوت بولۇپ يانامدۇ يوق، قېرىنداش يار - بۇرادەرلىرىنى سېغىنامدۇ يوق، ئۆتۈپ كەتكەن ۋاقتىغا ئۆكۈنۈپ ياش تۆكەمدۇ يوق».\nدەرۋەقە، كىشىنىڭ ئۆزى ۋە ئەتراپىنى باغلاپ تۇرىدىغانلارغا ۋاپاسىنى ئىپادىلىشى، ۋاپادار كۆرۈنەلىشى تەبىئىي ئەھۋال. چۈنكى مۇناسىۋەت زەنجىرى، ئۇرۇق - تۇغقانلىق رىشتى، دوست - بۇرادەرچىلىك قائىدە - يوسۇنلىرى بۇنى تەقەززا قىلىدۇ. شۇڭا بۇ خىل شارائىتلارغا بېقىنغان ھالدا كۆرسىتىلگەن ۋاپانى سىناقتىن ئۆتكەن، سەمىمىيلىكىگە شەك چۈشمىگەن، رىيادىن خالىي بولغان ۋاپا دېگىلى بولمايدۇ. مەرد مەيداندا سىنالغىنى كەبى ۋاپانىڭ چىن ياكى ئەمەسلىكىمۇ پىراگماتلاشمىغان، مەنپەئەت ياكى رىياغا ياتمايدىغان رەۋىشتە خالىسلىقىنى نامايان قېلىشى زۆرۈر. مۇساپىرانە ھايات، سۈرگۈن تۇرمۇش، ھىجرانلىق دەملەر بولسا خالىسلىقنى نامايان قىلىشنىڭ پۇرسىتى. سەمىمىيەتنى كۆرگىلى، تۇتقىلى بولىدىغان نەرسىگە ئايلاندۇرغىلى بولىدىغان مەزگىل. ۋاپا بولسا سەمىمىيەتنىڭ رېئاللىققا ئايلىنىشىنى ئەمەلگە ئاشۇرۇشتىن كېلىدۇ. ۋەتەن مېھرى، قېرىنداشلىق رىشتى ۋە ئۇنىڭدا ئۆتكەن ئۇنتۇلغۇسىز كەچمىشلەر بولسا، ئۇشبۇ مەزگىلدە ئۆزىنى كۆرسىتىپ، كىشىنىڭ ئەس - خاتىرىسىنى غىدىقلاپ تۇرىدۇ. شۇڭا بۇ چاغدىكى سېغىنىشمۇ، سۆيۈشمۇ، ئەسلەشمۇ چىن بولىدۇ. ۋاپا خۇلقى قانچە كۈچلۈك بولسا، ھىجراندىن كېيىنكى سېغىنىش ئوتىمۇ شۇنچە لاۋۇلداپ تۇرىدۇ. تەن ھەرجايدا بولسىمۇ، ئەمما ئوي - خىيال ۋەتەندە، تۇغۇلۇپ ئۆسكەن ئانا يۇرتتا، ئۇنىڭدىكى ئەسلىمىلەردە، رىشتىلەردە بولىدۇ. ئاخىرقى نەپەسنى ئۇنىڭدا بېرىش، ئۇنىڭغا قايتىشنىڭ كويىغا چۈشۈش، ئۇنىڭ تۇپرىقى ئاستىغا كۆمۈلۈش، ھەسرەتتە ياشاش، ھەمدە ئۇنىڭدا ياشناشقا تېگىشلىك ھۆرلۈك ۋە ئىززەتنى، قەدىر - قىممەتنى سېغىنىپ ئۆتۈش ۋە بۇ يولدا تېپىرلاش ئۈزۈلمەيدۇ. دانىشمەنلەرنىڭ ۋاپادارلىقنىڭ سىناق تېشىنى ۋەتەن سۆيگۈسىگە، يۇرت مۇھەببىتىگە، يار - بۇرادەرلەرگە مۇشتاقلىققا باغلاپ تارازىلاشنى تەۋسىيە قىلىشىنىڭ ھېكمىتى ئەنە شۇنىڭدىندۇر.  \nئىبنى مۇفلىھ يەنە ئۆز ئەسىرىدە ئىسلامىيەتتىن ئىلگىرىكى جاھىلىيەت ئەھلىنىڭ مەشھۇر سۆزلىرىنى نەقىل كەلتۈرۈشنىمۇ ئۇنتۇمايدۇ ۋە ئۇلارنىڭ: «ئەھدەمگە ۋاپاسىزلىق قىلىپ ياشىغاندىن چۆلدە سۇسىز قېلىپ ئۆلۈشنى ئەلا بىلىمەن» دېگەن سۆزىنى كەلتۈرۈش ئارقىلىق جاھالەت تامغىسى بېسىلغان بىر جەمئىيەتتىمۇ كىشىلەردە ۋاپا خۇلقىنىڭ بولغانلىقىنى، ھاياتنىڭ ھەر بىر دوقمۇشلىرىدا ۋاپا ئەخلاقىدىن ئايرىلىپ بولمايدىغانلىقىنى تەكىتلەيدۇ. دەرۋەقە، ۋاپادارلىق شۇئۇرى ئەمەلىي تۇرمۇشتا رولىنى يوقاتسا، پىرىنسىپاللىقى بولمىسا، ئادىمىيلىك ئەخلاقتىن ئاجرىسا، سۆزلىنىدىغان ئەمما ئىش - ئەمەلدە، ھەرىكەت ۋە تۇتۇمدا سايىسىنىمۇ تاپقىلى بولمايدىغان دەرىجىدە خاراكتېرسىزلەشسە بۇنىڭ جەمئىيەتنىڭ يىمىرىلىشىگە، جەمئىيەت ئەزالىرىنى بىر - بىرىگە چېتىپ تۇرىدىغان مۇھىم ھالقىنىڭ ئۈزۈلۈشىگە ئېلىپ بارىدۇ. چۈنكى ۋاپادارلىق يالغۇز خۇلق ۋە خاراكتېردىن مەيدانغا كېلىدىغان خىسلەتلا ئەمەس. ئۇ يەنە ئىنساننىڭ پېئىل - ئەتۋارلىرىنىڭ ھەممىسىدە يوشۇرۇن سايە تاشلاپ تۇرىدىغان ئالاھىدە تۈرتكە. ئادىمىيلىك ئەخلاق مىزانىدا ئىنساننىڭ ئىش - پائالىيەتلىرىگە رەھبەرلىك قىلغۇچى شەرەپ، ئىززەت، ئۇلۇغۋارلىق، سەباتلىق، ئىپپەت، ساداقەت، مەردلىك، مەسئۇلىيەتچانلىق ۋە شىجائەت قاتارلىق بىر قاتار ئەخلاق مىزانلىرىنىڭ ھەيدەكچى ئامىلى. ئاتىنى ئەۋلادىغا، ئانىنى بالىغا، بالىنى ئائىلىگە، ئائىلە ئەزالىرىنى بىر - بىرىگە، مەھەللىنى رايونغا، خەلقنى يۇرت - ماكانغا باغلاپ تۇرغۇچى رىشتە ئىنساندىكى ۋاپا خۇلقىدۇر. ئائىلىلەردىن تەركىبلەنگەن جەمئىيەتنىڭ زەنجىرسىمان ۋە قاتلاملاشقان چوڭ گەۋدىسىنى مۇستەھكەملىگۈچى ئۇل - پىرىنسىپلاردىن بىرىمۇ دەل مۇشۇ ۋاپا خۇلقىدۇر. بىر توپلۇمنىڭ جەمئىيەت ھالىتىدە پۇت تىرەپ تۇرۇشى ئارقىسىدا مەزكۇر جەمئىيەتنىڭ  ئەزالىرىدا بىر - بىرىگە ئىگە چىقىش، ھەمدەم بولۇش، ئۇيۇشۇش، پۈتۈنلۈكنى ساقلاش، ئاسايىشلىق ئورنىتىش قاتارلىق مەسئۇلىيەتلەرنىڭ ئورۇندىلىشى بار دېسەك، بۇ مەسئۇلىيەتلەرنى بارلىققا كەلتۈرگۈچى ئانا خۇلق مەزكۇر جەمئىيەت روھىدا يىلتىز تارتقان ۋاپا شۇئۇرىنىڭ تىرىكلىكىدىندۇر. ئوخشاشلا يىمىرىلىشكە يۈزلەنگەن، چۈشكۈنلۈككە پاتقان ۋە پارچىلىنىشقا يۈزلەنگەن بىر جەمئىيەت، بىر ئائىلە، بىر توپلۇم مەيدانغا كەلگىنىدە ئۇنىڭ جەۋھىرىدە ۋاپا خۇلقىنىڭ ھاياتىيلىقىدىن شۈبھىلىنىشكە بولىدۇ. ۋاپا خۇلقىغا تويۇنمىغان جەمئىيەت ئۆلۈك جەمئىيەتتۇر. بۇنداق جەمئىيەتتە مەسئۇلىيەتچانلىق ئېڭى ئومۇملاشمىغان، بىر-بىرىگە تارتىشىپ ياشاش، بىر - بىرىگە خىزمەت قىلىپ، بىر - بىرىنى قامداپ ياشاش ئېڭى بولمايدۇ. بىر - بىرىگە موھتاجلىقىنى، ئوخشاش تىل، دىن ۋە مەدەنىيەت مەنسۇبىيىتى ئاساسىدا تەڭ مەۋجۇت بولۇپ تۇرالىغاندىلا بىر جەمئىيەت، بىر مىللەت، بىر خەلق سۈپىتىدە قەد كۆتۈرۈپ تۇرالايدىغانلىقىنى ئاڭقىرىپ ياشاشتەك ئەقەللىي بولغان ئىنسانىي روھ يوقىغان، يوقسۇزلاشقان، مەسئۇلىيەتسىزلىك باش كۆتۈرگەن بولىدۇ. بۇنداق روھسىز جەمئىيەتنىڭ ئەزالىرىدىن ۋەتەن ئۈچۈن ساداقەت، مەسئۇلىيەت، پىداكارلىق، مۇھەببەت كۈتۈپ بولسۇنمۇ؟!\nيۇقىرىقى تەھلىل ۋە مەزمۇنلاردىن كېيىن شۇنداق دېيىش كېرەك بولىدۇ: ۋاپادارلىق كىشىنىڭ ئادىمىيلىك ئەخلاقىنىڭ سىناق تېشى. ۋەتەن سۆيگۈسى، ۋەتەنگە خىزمەت، ۋەتەننى ئەزىزلەش بولسا، ۋاپادارلىقنىڭ سىناق تېشىدۇر. بۇنى ئەڭ يارقىن ۋە سەمىمىي رەۋىشتە ئوتتۇرىغا قويالايدىغان، ۋىجدانىي جاۋابكارلىقلارغا قارىتا رىياسىز ھالدا جاۋاب قايتۇرغىلى بولىدىغان مەيدان ۋەتەن ھىجرانىغا مۇپتىلا بولغان زامان - ماكانلاردۇر. ناۋادا سىزدە تېپىرلاش توختىغان، ئۆزگە يۇرتنىڭ، ئۆزگە ئىقامەتگاھلارنىڭ قەغەز يۈزىدىكى «ۋەتەنداش» قىلغانلىق رەسمىيەتلىرى، خاتىرجەم بىر ئەلدە قورساق توقلۇقى ياكى شۇنىڭ ھەلەكچىلىكىگە باغلىنىپ ئۆتۈۋاتقان ئۆمۈر سىزنى ۋەتەنگە ۋاپادارلىق كۆرسىتىشتىن توسۇپ قويسا، ئەكسىچە ۋىجدانى مەسئۇلىيەتلىرىڭىزنى سۇسلىتىشتىن باشقىغا يارىمىسا، ئىتتىن كېلىدىغان ۋاپاچىلىك سۈكۈتنى بۇزدۇرالمىسا، ساداقەتكە چاقىرالمىسا بۇ سىزدىكى كىشىلىك خاراكتېرنىڭ ئاللىبۇرۇن ۋاپادارلىقتىن يوقسۇزلىشىپ بولغانلىقىنى ئىشارەتلەيدۇ. ئەگەردە ھاياتنىڭ ئەگرى توقايلىقلىرى ئارا راھەتلىك ئىزدەپ كېتىۋاتقان، ياكى جان ساقلاشتا ئۆتۈۋاتقان بۇ پەيتلەر سىزنى ۋەتەن سېغىنىشىدىن مەشغۇل قىلىۋاتقان، شۇنداق تۇرۇپ سىز بۇنىڭ پەرقىگە بارماستىن جاھاندارچىلىققا كىرىپ كېتىۋاتقان بولسىڭىز، ياكى ۋەتەننىڭ زىيىنىغا قاراپ قەدەم بېسىۋاتقانلارنىڭ سېپى سىزنى جەلپ قىلىپ كەتكەن، خىيانەتچىلەر سېپىنى تاشلاشقا جۈرئەت قىلىشتىن، ۋەتەن ئۈچۈن پىداكارلىق كۆرسىتىشتىن قېچىپ ياشاۋاتقان بولسىڭىز، بۇ سىزنىڭ ۋاپادارلىق ئەردەملىرىگە رىئايە قىلىدىغان «ئەركەكلىك»، «مەردلىك» ۋەسپىنىڭ قارىمۇقارشىسى بولغان ۋاپاغا جاپا سالىدىغان «خوتۇن» ۋەسپىدىكى بىرىگە ئايلىنىپ قېلىش بىلەن ئىت مىسالى ۋاپادارلىقنى جارى قىلدۇرغۇچى ئارىسىدا قارارسىز قېلىۋاتقان بېرىگە ئايلىنىپ قېلىۋاتقانلىقىڭىزنى ئەسكە سېلىشقا يېتەرلىك. ۋەتەندىكى ئەسلىمىلىرىڭىزنىڭ سۇسلاۋاتقانلىقى، ئانا تۇپراقتا ئۆتكەن ئاشۇ ئۇنتۇلغۇسىىز كەچمىشلەرنىڭ سىزنىڭ پىنھان دەقىقىلىرىڭىزدە يۈرەك تارىڭىزنى چەكمەس بولۇپ قېلىشى، نېمە ئۈچۈن قايتالماس پالاندىغا، قوغلاندىغا، سۈرگۈندىگە ئايلىنىشقا مەجبۇر قالغانلىقنىڭ ۋاپا تۇيغۇلىرىڭىزنى ئەڭ يۇقىرى چەككە كۆتۈرەلمەيۋاتقانلىقى، يۇرت - ماكانلىرىڭىزغا كەلگۈندى بولۇپ زورىغا كەلگەنلەرچىلىك ئادەم مۇئامىلىسىگە ئېرىشەلمەس بولۇپ قېلىشنىڭ غورۇرىڭىزنى بىئارام قىلماسلىقى، ھۆر ئىرادە بىلەن كىرىپ، يەنە ھۆر ئىرادە بىلەن قايتىپ چىقىشتەك ئەقەللىي ھەقنىڭ قولىڭىزدا بولماسلىقىغا ئىچىڭىزنىڭ پۇشماس بولۇپ كېتىشى ۋاپا تۇيغۇسىدىن روھىڭىزدىن ئېرىغدىلىۋاتقانلىقنىڭ سىگناللىرىدۇر. بولۇپمۇ رىۋايەتلەردىكى ئايلىق باسىدىغان مۇساپىلەرنى سائەت ۋە دەقىقىلەرگە سىغدۇرىدىغان تىلسىملار يېشىلگەن، رېئاللىققا ئايلىنىپ بولغان بىر زاماندا تۇرۇپ سىز بىلەن ۋەتەن ئارىسىغا ھاڭنىڭ پەيدا بولۇشىنىڭ سىرلىرى سىزنى قىزىقتۇرمايدىغان بولۇپ قېلىشى، يار ۋە قېرىنداشلىقلارنىڭ سىز ئۈچۈن ئەسلەشكىمۇ ۋاقىت چىقارغىلى بولمايدىغان كىمەرسەلەر بولۇپ قېلىشى قاتارلىقلار ئەمەلىيەتتە سىزنىڭ ئىت ۋاپاسىدىنمۇ تۆۋەن بىر ياشام يولىدا  كېتىۋاتقانلىقىڭىزغا سىگنالىدۇر.\n\n**خاتىمە**\n\nۋەتەنگە مەنسۇپلەنمەك ۋاپادارلىقتۇر. ۋەتەنگە خىزمەت ۋاپادارلىقتۇر. ۋەتەنگە پىداكارلىق ۋاپادارلىقتۇر. ۋەتەن بىزگە ئاۋات قىلىشىمىز ئۈچۈن، ئورۇنباسارلىق مەسئۇلىيىتىمىزنى بەجا كەلتۈرۈشىمىز ئۈچۈن، كەلىمەتۇللاھنى ئۈستۈن قىلىپ، ئىنساندەك ياشىشىمىزنى كاپالەتكە ئىگە قىلىشىمىز ئۈچۈن بېرىلگەن ئاللاھنىڭ ئامانىتىدۇر. ئامانەتنى تاپشۇرۇپ ئالماق ئۆز نۆۋىتىدە ئۇنى مۇھاپىزەت قىلىشقا ئەھدى قىلىشنى ئۆز ئىچىگە ئالىدۇ. ئۇنى تاجاۋۇزچىغا يەم قىلماسلىقنى، قەدىر - قىممىتىنى دەپسەندە قىلغۇچىغا يول قويماسلىقنى، بىزنى ئۇندىن ئايرىشقا، ئۇنى بىزدىن ياتلاشتۇرۇشقا، بىزنى ئۇنىڭ باغرىدا ھۆر ياشىشىمىزغا توسقۇنلۇق قىلىشقا تۇتۇنغۇچىغا قارشى تۇرۇشنى ئۆز ئىچىگە ئالىدۇ. مانا بۇ ۋەتەن ئەھدىسىدۇر. ئەھدىگە ۋاپا قىلىش بۇرچتۇر. ساداقەتتۇر. ئەركەكلىكتۇر. ئەھدىنى ئۇنتۇش بولسا، ۋاپاسىزلىقتۇر، ساداقەتسىزلىكتۇر. ئۇنى زايە قىلىش خىيانەتتۇر. ۋاپاسىزلىق ۋە خىيانەت ئارىسىدا دەۋرى قىلىپ تۇرۇۋاتقان بۇ ئامانەت كۆز ئالدىمىزدا ھالاكەتلىك خەتەرنى باشتىن كەچۈرمەكتە. ئامانەتلىك ۋەتەن ئىپادىلەپ بولغۇسىز دەرىجىدە قاباھەتلىك دەۋرلەرنى باشتىن كەچۈرۈۋاتقان بۇ كۈنلىرىدە ئەھدىسىنى ئېسىگە ئالغان ھەقىقىي ساداقەتپەرۋەر ساھىبلىرىنى سېغىنماقتا. ھۆرلۈك يولىدا قېنىنى ئاققۇزغان، بارلىقىنى پىدا قىلغان قەھرىمان شەھىدلىرىنى ياد ئەتمەكتە. ئۇلارنىڭ ئىزباسارلىرىدىن ۋاپا مىزانىغا ئولتۇرغۇزغىلى بولغىدەك جاراڭلىق سادانى كۈتمەكتە. تاجاۋۇزچىلارنىڭ دەھشەتلىك دەپسەندىچىلىكلىرىگە قارشى ئۆزىنى مۇھاپىزەت قىلىشقا بارلىقىنى ئاتىغان، ۋاپادارلىق شۇئۇرى ئۆلمىگەن سادىق قوشۇننى ساقلاپ تۇرماقتا. بولمىدى دېگەندە دۇچ كېلىۋاتقان خەتەرنىڭ رىتىمىنى بولسىمۇ ئاستىلىتىشقا يارايدىغان، بازارنىڭ ئەھۋالىغا قاراپ ئەمەس، خەتەرنىڭ دەرىجىسىگە قاراپ ئىش تۇتۇشىنى، بۇنىڭدىنمۇ ئەدەشكە يۈزلىنىۋاتقان خەتەرگە ئالدىن توغان سېلىشنى بىلىدىغان ئاۋانگارتلارنى، ۋاپادارلىقىنى «قاۋاش» چاغلىق ھەققانىي پوزىتسىيە بىلەنمۇ بولسا ساھىب چىقىشنى ئويلايدىغان ۋاپاكار ۋەتەن مەنسۇپلىرىنى كۈتۈپ تۇرماقتا.\n\n-بۇرھان مۇھەممەد\n2022-07-29\n\n---\n**مەنبە:** ئويغاقلار دۇنياسى سەھىپىسى"}
{"title": "ۋەتەن كىملەرنى چاقىرىۋاتىدۇ؟", "author": "بۇرھان مۇھەممەد", "date": "Unknown", "tags": [], "content": "# ۋەتەن كىملەرنى چاقىرىۋاتىدۇ؟\n\nمۇستەملىكىچىلىك تاسادىپىيلىقلارنىڭ نەتىجىسى ئەمەس دەپ يازىدۇ، مەشھۇر پەيلاسوپ سارترى. رېئاللىقىمىز شۇكى، سىستېمىلىق قىرىلىشنى باشتىن كەچۈرۈۋاتىمىز. سىستېمىلىق ئاسسىمىلياتسىيە داۋاملىشىۋاتىدۇ. سىستېمىلىق ماڭقۇرتلاشتۇرۇش تېزلىشىۋاتىدۇ. سىستېمىلىق مۇنقەرزلەشتۈرۈش داۋاملىشىۋاتىدۇ. ئەسلىدىكى مىللىي كىملىك ئورنىغا سۈنئىي كىملىكنى باش تاجى قىلىدىغان بىر مىللەت قىلىپ چىقىش مۇۋەپپەقىيەتلىك بولغانىدى. ئەسلى كىملىك يوقۇلۇپ سۈنئىي كىملىك ئورنىغا دەسسىلىپ بولغان، مۇقەددەسلەشتۈرۈلۈپ سۈنئىي مىللەتكە ئايلىنىپ بولغاندا، سۈنئىيسىنىمۇ يوقىتىش ئىجرا قىلىنىۋاتىدۇ. ئەسلىسىنى يوقىتىش ئۈچۈن ئاڭنى فورماتلاش 70 يىلغا سوزۇلغان بولسا، سۈنئىيسىنى ئەبجەشلەشتۈرۈشكە بىر باشلانغۇچ مەكتەپ پۈتتۈرۈش مۇددىتى يېتىپ ئاشتى. ئەسلىسىنى يوقىتىش ئۈچۈن 70 يىللىق ئاستا خاراكتېرلىك قىرغىنچىلىق يېتىشمىگەنىدى. سۈنئىيسىنى ئۆتمىتۆشۈك قىلىش ئۈچۈن ئۈچ يىل كەڭتاشا يەتتى. ئاتاڭ ئۆز قولىدا كۆكەرتىپ ياشناتقان تۇپراقلار ياتلارنىڭ ساياھەت قىلىپ پۇل تاپىدىغان ماكانىغا، سېنىڭ ھەمشىرىلىرىڭ ئۇ جاينىڭ ئەخلەت تازلىقچىلىرىغا ئايلىنىپ كېتىپ بولدى. ئەركەكلىرىڭنىڭ پۇت - قوللىرى كىشەندە. ئاتاڭ ۋە قېرىنداشلىرىڭ ئۈچۈن زىندان سېلىندى. مانا ئەمدى ساق قالغان نەسىللەر ئۈچۈن كەلگۈسى ئويلىشىلىۋاتىدۇ. پىلانلار تۈزۈلۈپ ئىجرا قىلىنىۋاتىدۇ. مەن ۋە سەنچۇ؟ ئۆتكۈزۈۋەتتۇق. تالاي پۇرسەتلەرنى، تالاي ئىمكانىيەتلەرنى، تالاي كۈنلىرىمىزنى ئۆتكۈزۈۋەتتۇق. ئۆتكۈزۈۋاتىمىز، يىغلاپ ئۆتكۈزۈپ باقتۇق، قاقشاپ ئۆتكۈزۈپ باقتۇق. دوستلىشىپ ئۆتكۈزۈپ باقتۇق، دۈشمەنلىشىپ ئۆتكۈزۈپ باقتۇق. ئۆتكۈزۈۋاتىمىز، ئەمما بۇندىن كېيىنكىسىنى قانداق ئۆتكۈزىمىزنىڭ پىلانى يوق، غايىسى يوق، خىيانەتتىن دەرس چىقىرىشقا، خائىنلارنىڭ خىيانىتىنىڭ بۈگۈنكى سەرسانلىقىمىزغا قوشقان تۆھپىسىنى، مەزلۇملارنىڭ ئېقىۋاتقان قېنىنىڭ بىھۇدە بولۇشىغا ئەسقاتقان خىزمەتلىرىنى دادىل يەكۈنلىگۈدەك، جازا بېرەلمىسەكمۇ نەپرىتىمىز بىلەنمۇ بولسا خىيانەتچىلىكلەر بۇلغاپ ماڭغان ئىزنى تەڭ بېسىشىپ بەرمەسلىك چاغلىق تۇتۇمنىمۇ بولسا كۆرسىتەلىشتەك ئەقەللىي ھۆر ئىرادىغىمۇ تاۋىمىز باردەك ئەمەس. ھەقنى سۆزلەيدىغانلارنىڭ قارىلىنىشىغا تاماشىبىنلىقتىن، ۋەتەن مەسىلىسىدە قىل چاغلىق نەرسىدە مۇرەسسە قىلمايدىغانلارغا ھارغۇچە ئۈمىدىمىزنى ئارتىپ تەسەللىي ئىزدەشتىن باشقا ئىشىمىزمۇ قالمىغاندەك كۆرۈنىدۇ. تەييارلىقسىز تۇتۇلۇشنىڭ ۋەتەن سىرتىدىكىلەرنى ھىجرانغا مۇپتىلا قىلىپ سۈرگۈندە سورۇلۇپ تۈگەشكە قىستىغانلىقىغا، ۋەتەن ئىچىدىكىلەرنىڭ نۆۋىتى كەپلا قالمىسا زىندان قۇشخانىلىرى ئالدىدا ئۆچىرەت ساقلاشقا مەھكۇم قىلىپ قويۇلغانلىقىغا، بىر ئائىلە، بىر جەمئىيەت ۋە بىر مىللەت سۈپىتىدە تەسۋىرلىگۈسىز ئازاب - ئوقۇبەتنىڭ ئارقا - ئارقىدىن كېلىۋاتقانلىقىغا، ياماندىن ياخشىغا ئەمەس، ياماندىن ئەڭ يامىنىغا قاراپ يۈزلىنىۋاتقان، دەھشەتتىن ئەڭ دەھشىتىگە قاراپ ياسىلىۋاتقان بىر «ئىستىقبال»نىڭ بىزنى كۈتۈۋاتقانلىقىغا شاھىت بولساقمۇ، شاھىدلىقىمىز ئېيتقان شاھادىتىمىزنىڭ ئەكسىگە قاراپ كېتىۋاتقاندەك، بىزنى شەھىدلىك ۋە غازىيلىق سەپىرى ئۈچۈن ماددىي ۋە مەنىۋى تەييارلىققا ئۈندىمەيۋاتقاندەك تۈس ئېلىۋاتقانلىقى مەلۇم. مەسىلىنىڭ قانداق تىرىك قىلىش، تىرىكچىلىكنى قانداق پاراۋانلىققا ئېرىشتۈرۈش ياكى داۋاملاشتۇرۇشتىن بەكرەك قانداق مەۋجۇت بولۇپ تۇرۇش مەسىلىسى ئىكەنلىكىنى ئاڭقىرىپ يەتمەيۋاتقىنىمىز قىلىم - ئېتىملىرىمىزدىن كۆرۈنۈپ، تۇتۇم ۋە ئوي - تەپەككۇرىمىزنىڭ مىزاجىدىن بالقىپ تۇرۇپتۇ. ھەتتا زور كۆپ سانلىقنىڭ ئىدىيەۋى ئاتموسفېراسىدىن بۇلارنى ئويلاشقۇدەك ۋاقتىمىزمۇ يوقتەك ئۆتۈۋاتقانلىقىمۇ چانماي تۇرالمىغاندەك. ھالىمىزغا قارالسا «ئۈجمە پىش، ئاغزىمغا چۈش» بولىدىغان زاماننىڭ ئۇشتۇمتۇت كېلىپ قېلىشىدىن بېشارەت ئېلىشقا ياتقىنلىقىمىز، ياكى بولمىسا «قۇتقۇزغۇچى قەھرىمان»نىڭ چىقىشىغا، شۇنداق زاماننىڭ ئالدىمىزغا تەرەپبال چىقىپ قاراپ تۇرۇشىنى ئۈمىد قىلىشتىن باشقىغا رايىمىز يوقتەكلا. ھېساب - كىتابىمىزدا ئۈمىدىمىزگە ياراشقىنى ئەمەس، بولۇمسىزلىقلىرىمىز بەدىلىگە ئاسماندىن ئامەت ئورنىغا تاش يېغىپ قېلىش مۇمكىنچىلىكى يوقتەكلا. قەھرىماننىڭمۇ ئەسلىدە زاۋۇت مەھسۇلاتى ئەمەسلىكىگە، بىر دادا، بىر ئانىنىڭ، بىر ئائىلىنىڭ، بىر جەمئىيەتنىڭ، بىر مىللەتنىڭ، بىر مەدەنىيەتنىڭ جۇغلانمىلىرىدىن يېتىشىپ چىقىدىغان مىللىي جەۋھەرلەر توپىدىن شارائىت تەقەززاسسى ئاساسىدا شەكىللىنىپ چىقىدىغانلىقىغا زادىلا ئەقلىمىز يەتمەيدىغان دەرىجىدە دېۋەڭلىشىپ كەتكەندەكلا...\n\nقېنى كۈتۈپ باقايلى، يا سايدىن چىقار ياكى بايدىن، يا ھوشۇق ياكى چۈشۈك، دېگىلى بولىدىغان قىمارۋازچە تەپەككۇرنىڭ «مۇستەقىللىققا ئېرىشىش» مەسىلىسى بىلەن قۇدا - باجىمۇ بولالمايدىغانلىقىنى چۈشىنىپ يەتمىگەنلىكىمىز ئاشكارا. توغرا، مۇستەملىكىچىلىك تاسادىپىيلىقلارنىڭ جۇغلانمىسىدىن مەيدانغا كەلگەن نەتىجە ئەمەس. شۇنداقلا مۇستەملىكە بولۇشىمىزمۇ ھېچقاچان تاسادىپىلىقلار مەيدانغا كەلتۈرگەن مۇقەررەرلىكنىڭ ئاپىرىدىسى بولغان ئەمەس. خۇددى شۇنىڭدەك مىللىي مۇستەقىللىقمۇ ئەسلا تاسادىپىيلىقنىڭ نەتىجىسى بولۇپ قالمايدۇ. ھەتتا ئىلاھىي نۇسرەتكە ئېرىشىشمۇ بەدەل ئۈستىگە قۇرۇلغان بولۇپ، خۇددى ئەقىدىمىزدە تاسادىپىيلىققا ئورۇن بېرىلمىگەندەك، سامادىن ياغىدىغان رەھمەتمۇ تاسادىپىيلىققا باغلاپ قويۇلغان ئەمەس. بىر سەۋەب، بىر بەدەل، بىر تەستىق، بىر ئىمان، بىر ھەرىكەت بولۇشى كېرەك. ئەسلىدە ئىلاھىي نۇسرەتنىڭ ئۆزىلا ئىجتىھادقا ۋە جىھادقا باغلانغان بەدەل تۆلەشنىڭ مېۋىسىدۇر. مۇجاھەدە (ئەمەلىي تىرىشچانلىق) كۆرسىتىشنىڭ مۇكاپاتىدۇر. ئىجتىھاد ئۈچۈن مۇجتەھىدلىك شەرتى ھازىرلىنىشى كېرەك بولغاندەك، مۇجاھەدە مەيدانغا كېلىشى ئۈچۈن مۇجاھىدانە روھ بولۇشى شەرتتۇر. ھەقنىڭ نۇسرىتى يولىدا، ھەقنىڭ نۇسرەت بېرىشى سايىسىدە، ھەقنىڭ دەۋاسى ئۈچۈن بەدەلنى كۆزگە ئالغان، ئەجداد مىسالى كېپەنىنى باشقا سەللە قىلىپ ئوراپ يولغا ئاتلانغان كىشىلەر بۇ روھتىن نېسىۋە ئالغانلاردۇر. تاسادىپىيلىقنى كۈتۈپ ياتقاندىن، پاراغەت ئۈچۈن كىشىلىكىنى قوشۇپ ساتقاندىن، ھەقىقەتلىرىدىن ۋاز كېچىپ باشقىلارنىڭ سەپسەتىلىرىگە دۈم چۈشۈپ ياتقاندىن، ئۆز ئىستىقبالى ئۈچۈن خەلقىنىڭ تەقدىرى بىلەن ئويناشقاندىن بۇنداق بىر ئالىي روھنىڭ تىكلىنىشىنى قانداقمۇ كۈتكىلى بولسۇن؟! ۋەتەن چاقىرىۋاتىدۇ، ۋەتەن مانا مۇشۇنداق روھ ئىگىلىرىنى چاقىرىۋاتىدۇ. بەدەل ئەھلىنى، رىبات ئەھلىنى، كۈرەش ئەھلىنى، جىھاد ئەھلىنى چاقىرىۋاتىدۇ. مەۋلانا رۇمىينىڭ تىلى بىلەن ئېيتقاندا، كىم بولساڭ بول، كەل، دەۋاتىدۇ. لېكىن بىز كېلىۋاتىمىزمۇ ياكى نىشاندىن بۇرۇلۇپ كېتىۋاتىمىزمۇ، ھەممىسى دەرگۇمان.\n\nۋەتەن چاقىرىۋاتىدۇ. ئەمما چاقىرىققا ئىگە چىقىۋاتقىنى كىملەر بولۇۋاتىدۇ، كىملەر بۇ چاقىرىقتىن مۇستەسنا ياشاۋاتىدۇ، كىملەر بۇ چاقىرىقنى خاتا تەرجىمە قىلىۋاتىدۇ، كىملەر بۇ چاقىرىقتىن شەخسىي نەپ ئېلىش كويىدا، كىملەر بۇنى سۇيىئىستېمال قىلىش كويىدا، كىملەر بۇ چاقىرىقنى ئۇنتۇۋاتىدۇ، كىملەر بۇ چاقىرىقتىن چۆچۈپ ئويغىنىۋاتىدۇ، ھەر كىم يۈرەككە قول سېلىپ كۆرۈشى كېرەك بولماقتا. بۇ تەرىقىدە يىلدىن - يىلغا يىمىرىلىپ، ئىرادىدە بوشاپ، مۇھەببەت - نەپرەتتە سۇسلاپ، ئىمان - ئەقىدىدە بۇلغۇنۇپ، ئەخلاق ۋە قىممەتتە چۈشكۈنلىشىپ كېتىشلەرنىڭ سەۋەبىنى تەكشۈرۈپ كۆرۈشى ۋە كۆرۈلگەن مەسىلىلەرنى ئوڭشاشنىڭ، ئىسلاھ قىلىشنىڭ سەمىمىي تەرەپدارى بولۇشى ۋە چامى يېتىشىچە ھەل قىلىشقا جىددىي قارىمىقى زۆرۈر بولماقتا. چۈنكى ۋەتەن چاقىرماقتا. چاقىرغاندىمۇ قۇرۇق ئارزۇغا مىراب بولۇپ ئۆتەۋاتقانلارنى ئەمەس، ئۇنىڭ شەرىپىنى مەنپەئەت بەدىلىگە بۇلغايدىغانلارنى ئەمەس، جان بېقىشنىڭ ۋاسىتىسى قىلىپ سېتىپ يەيدىغانلارنى ئەمەس، بەلكى ئۇنىڭ ھۆرلۈكىنى ئۆزىنىڭ ھۆرلۈكىنىڭ نىشانى قىلغۇچىلارنى، ئۇنىڭ مۇستەقىللىقى يولىدا بەدەلنى كۆزگە ئالالايدىغانلارنى، بۇ يولدا بارلىقىنى ئاتاشنى بىلىدىغانلارنى چاقىرماقتا. شەرمەندىلەرچە قەدەم باسماقچى بولغانلارنى ئەمەس، ئاسارەتتىن ئىبارەت بۇ داغنى يۇيۇش يولىدا كۈرەش قىلىشنى ھايات يولى قىلغان، ئاسارەتنى تەن ئېلىپ ياشاشتىن ھۆرلۈكنى ئارمان قىلىپ ياشاشنى شەرەپ بىلگەن ھەقىقىي قەھرىمانلىرىنى چاقىرماقتا.\n\n-بۇرھان مۇھەممەد\n\n---\n**مەنبە:** ئويغاقلار دۇنياسى سەھىپىسى"}
{"title": "يەر تەۋرەش ئاپىتىنىڭ ھالقىلىق كۈنلىرىدە...", "author": "بۇرھان مۇھەممەد", "date": "2023-02-10", "tags": [], "content": "# يەر تەۋرەش ئاپىتىنىڭ ھالقىلىق كۈنلىرىدە...\n\nتۈركىيە ۋە سۇرىيە خەلقىنىڭ بېشىغا كەلگەن ۋە يەر يۈزىنى ھەرىكەتكە كەلتۈرۈۋەتكەن بۇ چوڭ تىپتىكى يەر تەۋرەش ئاپىتى بۈگۈن بەشىنچى كۈنىدە تۇرۇپتۇ. تالاپەت ئېغىر، ۋاقىت قىس، ھاۋا سوغۇق. ياردەم ۋە قۇتقۇزۇش تىرىشچانلىقلىرى، ھەر تەرەپلىمە ئۇرۇنۇشلار ئۈزۈلمەيۋاتقان بولۇشىغا قارىماي ياردەم ۋە قۇتقۇزۇش ئىمكانىيەتلىرى يەنىلا چەكلىك بولۇپ قېلىۋاتقانلىقى مەلۇم. شۇ تاپتا خارابە ئاستىدا قالغان خەلق خەتەرلىك سىناقنى باشتىن كەچۈرۈۋاتىدۇ. قۇتقۇزۇش ئۇرۇنۇشلىرى قانچە ئاكتىپ ھالدا تىرىشچانلىق كۆرسىتىۋاتقان بولسىمۇ، ھەر سائىتىگە ئۆلۈم - يېتىم خەۋەرلىرى ئۈزۈلمەيۋاتىدۇ، جىددىي ساندا ئېشىۋاتقان يارىدارلار سانىمۇ كۆپىيىپ مېڭىۋاتىدۇ. دۇنيا مىقياسىدا ياردەم سەپەرۋەرلىكى بولۇۋاتقان بۇ پەيتلەردە مۇساپىرلىق ۋە مۇھاجەرەتلىك ھاياتنى ياشاۋاتقان، مەجبۇرىي سۈرگۈن ھاياتنى ياشاش قىسمىتىگە مۇپتىلا بولغان شەرقىي تۈركىستانلىقلارمۇ سەپەرۋەرلىك ھەرىكىتىنىڭ ئالدىنقى سېپىدىن ئورۇن ئېلىشنى قولدىن بەرمىدى. بولۇپمۇ سەپەرۋەرلىك ھەرىكىتىدە ئەمەلىي رول ئويناۋاتقان قېرىنداشلارنىڭ بىر قىسىم دۆلەتلەرنىڭ ياردەم خىزمەتلىرىنى بېسىپ چۈشكىدەك دەرىجىدە كۆرسەتكەن ئاۋانگارتچە پىداكارلىقلىرى، ھەر تەرەپلىمە ياردەم سەپەرۋەرلىكلىرى قوزغاپ ئاكتىپ قۇتقۇزۇش ۋە ياردەم خىزمەتلىرىنى ئېلىپ بېرىۋاتقانلىقى تەقدىرلەشكە، قوللاپ - قۇۋۋەتلەشكە تېگىشلىك كاتتا تىرىشچانلىقتۇر. ئاللاھ بۇ ئېغىر كۈنلەردە قېرىنداشلىقنى يەتكۈزۈشكە تىرىشىۋاتقان، يەر يۈزىنىڭ ياردەمگە ئەڭ ئېھتىياجلىق خەلقى بولۇشىغا قارىماي، جىددىي پەيتلەردە خىزمەتكە يەڭ تۇرۇپ ماددىي ياردەم ۋە ئەمەلىي ھەرىكەتلىرى بىلەن ئاپەتكە ئۇچرىغان قەۋمداش ۋە قېرىنداشلىرىغا يار - يۆلەك بولۇۋاتقان بارچە ئاۋانگارتلىرىمىزغا ئاللاھ ئەجىر ئەزىم ئاتا قىلسۇن! شۇنىڭ بىلەن بىرلىكتە تالاپەت ئاستىدا ھەر سېكۇنت ۋە مىنۇتلىرىنى قۇتقۇزۇۋېلىنىش ئۈمىدى بىلەن ئۆتكۈزۈۋاتقان، تىرىك تۇرۇپ بەرزەخ ھاياتىنىڭ ئوخشىشىنى باشتىن كەچۈرۈۋاتقان بارچە ئاپەتكە ئۇچرىغۇچىلارغا ئاللاھ سەۋر - تاقەت ئاتا قىلسۇن! ئۇچرىغان تالاپەتلىرىنىڭ ئورنىنى تولدۇرۇشقا ئاللاھ مۇۋەپپەق قىلسۇن! شۇنداقلا ئاپەتتە ھاياتىدىن ئايرىلغان بارچە ۋاپات ئەھلىنى ئاللاھ ئۆز رەھمىتىگە ئالسۇن، ئۇلارنى مەغپىرىتىگە نائىل قىلسۇن! ئائىلىلىرىگە، يېقىنلىرىغا سەبىر ئاتا قىلسۇن!\n\nئاپەت كۈنىنىڭ بەشىنچى كۈنىدىن ھالقىغان ۋاقىتلار خارابە ئۈستىدىكىلەر ئۈچۈن ئەڭ داۋالغۇشلۇق، خارابە ئاستىدا نەپەس ئېلىۋاتقانلار ئۈچۈن ئەڭ ھالقىلىق ۋاقىتلار ئىكەنلىكى بىر ئەمەلىيەت. ساقلار ئۈچۈن ئۆتكەن ھەربىر مىنۇت بىلەن خارابە ئاستىدا بەشىنچى كۈننى قۇرۇق نەپەس بىلەنلا ئۆتكۈزۈۋاتقانلارنىڭ ھەربىر دەقىقىسى پەرقلىق بولىدىغانلىقىمۇ بىر رېئاللىق. شۇڭا بۇ ۋاقىتلار ھەربىرىمىزنىڭ ئىنسانىي مەسئۇلىيىتىمىزنىڭ ئاخىرىقى ئۇرۇنۇشلىرىنى بولسىمۇ ئاداققىچە قولدىن بەرمەسلىك ۋاقتى. شۇنداقلا رايوندا دىن، ئىرق ۋە مىللەت پەرقى نېمە بولۇشىدىن قەتئىينەزەر ئىنسانلىق مەسئۇلىيىتىنى ئادا قىلىۋاتقان بارچە ئاۋانگارتلارغا ئاللاھتىن غەيرەت - شىجائەت تىلەش، جۈملىدىن خارابە ئاستىدىكىلەرنىڭ ئامان - ئېسەن قۇتقۇزۇۋېلىنىشى ئۈچۈن دۇئا - تىلەكلەرنى ئۈزۈپ قويماسلىق ۋاقتىدۇر.\n\nشۇنىمۇ ئەسلىتىشكە بولىدۇكى، ئەمەلىي مەيداندا بولالمىغان، ئەمما بولۇش ئىستىكىدە بولغان نۇرغۇن قېرىنداشلارنىڭ بۇ ھالقىلىق پەيتتە قىلالايدىغان مۇھىم مەسئۇلىيەتلىرىنىڭ بىرى ئاپەتكە ئۇچرىغۇچىلارنىڭ ئامانلىقى ئۈچۈن، ئۇلارنىڭ خەتەردىن پاتراق قۇتۇلۇشى ئۈچۈن ماددىي ياردەمدىن تاشقىرى كوللېكتىپ ياكى يەككە ھالدا بولسۇن، دۇئا - تىلاۋەتنى ئۈزۈپ قويماسلىقىدۇر. جامائەتلىك قىلىنىدىغان ئىبادەتلەردىمۇ ئاشۇ قىيىن ئۆتكەلدە تۇرۇۋاتقان خەلقنىڭ ھەققىگە دۇئا قىلىشى، ئاللاھتىن مەدەت ۋە غەيرەت تىلەپ دۇئا - تەكبىردە بولۇشى مۇھىمدۇر. بۇ ئۆز نۆۋىتىدە ماددىي ۋە ئەمەلىي ياردەمگە روھ ۋە مەدەت ئېلىپ كەلگۈچى مەنىۋى ياردەم جۈملىسىدىندۇر.\n\nئاللاھ تۈركىيە ۋە سۇرىيە خەلقىگە ئاسانلىق بەرسۇن! ئۈستىدىكى كۈلپەتلەرنى دەپئى قىلىۋەتسۇن، ھەمدە مۇسىبەتنىڭ ئورنىنى لايىق رەۋىشتە تولدۇرۇۋېلىشقا نېسىپ قىلسۇن! شۇنىڭدەك بۇ مۇسىبەتتىن دەرس چىقىرىش ۋە دەرس ئېلىشنى ھەر بىر دۇنيا مىقياسىدىكى ۋىجدان ئەھلىلىرىگە، جۈملىدىن خەلقىمىزگە ئىبرەت-ساۋاق جۈملىسىدىن قىلىشنى نېسىپ قىلىپ بەرسۇن!\n\n**- بۇرھان مۇھەممەد**\n*2023-02-10*\n\n---\n**مەنبە:** ئويغاقلار دۇنياسى سەھىپىسى"}
{"title": "ۋىجدانسىز مەھبۇسلۇق ۋە قەدىرلەنمەيۋاتقان پۇرسەتلىرىمىز", "author": "بۇرھان مۇھەممەد", "date": "2019-07-23", "tags": [], "content": "# ۋىجدانسىز مەھبۇسلۇق ۋە قەدىرلەنمەيۋاتقان پۇرسەتلىرىمىز\n\nئىنسان ئەسلىدە تەبىئىتىدىن سۈزۈك روھلۇق يارالغان. پىترەت (تۇغما ساپ ئىنسانىي تەبىئەت) بولسا ئاشۇ سۈزۈك روھلۇق ئىنساننىڭ ئىنسانلىقىنى ئەكس ئەتتۈرگۈچى جەۋھەردۇر. ئىنساندىكى بارلىق ئەخلاقىي قىممەتلەر، گۈزەللىك ۋە سەتلىك ئېڭى، ھەقىقەت ۋە ئادالەت تۇيغۇسى، مەسئۇلىيەت ۋە ئادىمىيلىك خۇسۇسىيەتلەر پىترەتتىن ئىبارەت بۇ جەۋھەردە مۇجەسسەملەنگەن. دەۋرنىڭ بۈيۈك پەيلاسوپى دىكارتنىڭ قارىشى بويىچە ئېيتقاندا، پىترەت تەڭرىنىڭ ئىنساندىن ئىبارەت بۈيۈك ئىجادىغا باسقان تامغىسىدۇر. مەزكۇر پىكىر ئىسلامدىكى پىترەت چۈشەنچىسى بىلەن ئورتاقلىققا ئىگە بولۇپ، بۇ مەنىدىن ئېيتقاندا، ئىنساننى ئىنسان قىلىپ تۇتۇپ تۇرغان نەرسە ئۇنىڭدىكى پىترەت ۋە بۇ پىترەتكە يۇغۇرۇلغان ئەقلىي ۋە ئەخلاقىي قۇۋۋەتلەر ھەمدە قىممەت قاراشلاردۇر. ھەقىقىي مەنىدىكى ياشاش يولىمۇ ماھىيەتتە پىترەتكە ئۇيغۇن ياشاش يولىدۇر. بىلىم - مەرىپەت، ئەقىل، دىن ۋە مەدەنىيەت قاتارلىق ئىنسانغا مۇناسىۋەتلىك ئامىللارنىڭ ھەممىسى ئىنساننىڭ پىترىتىگە ئۇيغۇن ياشىشىنى كاپالەتكە ئىگە قىلىش ئۈچۈن مەۋجۇت. ھەممىسىنىڭ خىزمىتى ئىنساننىڭ ئىنسانلىقىنى تاماملاش، مۇكەممەللەشتۈرۈش ئۈچۈندۇر. بۇ سەۋەبتىن بىلىم ئەگەر پىترەتتىن ياتلاشسا رولىنى يوقىتىدۇ. دىن پىترەتتىن ياتلاشسا ئازغۇنلىشىدۇ. ئەقىل پىترەتتىن ياتلاشسا ئاشقۇنلىشىدۇ. ئىنساننىڭ ئۆمۈر مۇساپىسىنى بىر جۈملىگە يىغىشقا توغرا كەلسە «پىترەتلىك ياشاش ياكى پىترەتنى تاماملاش جەريانى» دەپ ئىپادىلەش مۇمكىن.\n\nئىنسانىي پىترەتنىڭ كىشىلىك ھاياتتىكى كونكرېت ئىپادىسى، كىشىنىڭ ئۆزىگە، ياراتقۇچىسىغا ۋە ئەتراپىدىكى كىشىلەرگە تۇتقان مۇئامىلىسىدە، مەسئۇلىيىتى ۋە سەمىمىيىتىدە مەلۇم بولىدۇ. پىترەتنىڭ تىپىك ئىپادىسىنى يەنە ئىنساننىڭ پىنھان چاغلىرىدا ئۇنىڭدىن ھېساب ئالالايدىغان ۋىجداننىڭ بولۇش - بولماسلىقى بىلەن ئۆلچەش مۇمكىن. چۈنكى ۋىجدان كىشىلىك ئەخلاق، قانۇن - تۈزۈمدىن ۋە باشقا ھەرقانداق تەلىمات ۋە بۇيرۇقلاردىن ئاۋۋال ئىنسانغا بىۋاسىتە خىتاب قىلىدىغان، ئۇنىڭ ھەرىكىتىنى توغرىلىققا يېتەكلەيدىغان مۇھىم ئامىل. ۋىجدان بىلەن يۈزلىشىشنى بىلمىگەن ئىنسانلىقىدىن ياتلىشىدۇ، مەنپەئەتنىڭ قۇلىغا ئايلىنىپ كەتكەن بولىدۇ. بۇنداق تىپلاردا نۇمۇس تۇيغۇسى ئۆلگەن بولۇپ، ئۇنىڭ ئۈچۈن باشقا ئىنسانلارنىڭ ئەخلاقىي ۋە ئادىمىيلىك مىزانلىرى ھېچ نەرسە. كۈنىمىزدە كۆزگە چېلىقىپ تۇرىدىغان ھېلىقىدەك ھېچقانداق ئۇلۇغۋار دەۋاسى يوق، مەنپەئەت ئۈچۈن گاھ ئاتىدىغان، گاھ ياتىدىغان، گاھ دوڭغىيىدىغان تىپلار ئەنە شۇنداق پىترىتى ئۆلگەن، نۇمۇس - ھايانى يوقاتقان تىرىك مۇردىلاردۇر. ۋىجداننىڭ چېگراسىدىن ھالقىپ كەتكەن ئادەمدىن ئادىمىيلىك، ئىنسانلىق كۈتۈش مۇمكىن ئەمەس. كىشىلىك جەمئىيەتتە ئەخلاقىي مىزانلارنىڭ رولى جىددىي. ئىنسان ئىنسانىي ئاتموسفېرادا ياشايمەن ۋە بۇ ئاتمۇسفېرانى قوغدايمەن دەيدىكەن، ئۇنىڭدىكى قىممەتلەرگە، ئادىمىيلىك مىزانلىرىغا رىئايە قىلىپ ياشىشى ۋە بۇنى ئىنسانىيلىق جەھەتتىن ھەرقانداق شارائىتتا يوقىتىپ قويسا بولمايدىغان ئايرىلماس مىزانى، شەرىپى ۋە بۇرچى دەپ بىلىشى لازىم.\n\nدەرۋەقە، ئەخلاقنىڭ يىمىرىلىشى ئىنسانىي توپنىڭ ھالاكىتى. بىر جەمئىيەت ئەزاسى ئۈچۈن ئەخلاقىي مىزانى يوق بولغان ياشاشنى تاللىشى تەۋەلەنگەن جەمئىيەتتىنلا ئەمەس، بەلكى ئىنسانىي تەۋەلىكتىن ئىبارەت شەرەپ مەرتىۋىسىدىن ۋاز كېچىش ۋە ئۆزىنى باشقا جانلىقلاردىن ئايرىيدىغان تۈپ پەرقنى يوقىتىش تاللىشىدۇر. بۇنداق ئىنسان تىپىنىڭ شەكىللىنىشىگە كەلسەك، بۇنىڭ ئەڭ چوڭ جاۋابكارىنىڭ زامانىمىز مائارىپى ئىكەنلىكىنى تەن ئالماي تۇرالمايمىز. ئەگەر مەۋجۇت كىرىزىسلىرىمىزنىڭ چوڭ قىسمىنىڭ مەنبەسىنى ئىزدەيدىغان بولساق، مائارىپ بۇنىڭ ئەڭ توغرا ئادرېسى بولۇشى مۇمكىن. بۈگۈنكى دۇنيا مائارىپىنىڭ ئەخلاق ۋە ئەدەپ - يوسۇنغا تۇتقان مۇئامىلىسى، ئەخلاقىي قىممەت قاراش ئىدىيەسى دەل ئىنساننى ئىنسانلىق مەرتىۋىسىدىن تۆۋەنلەتكۈچى ماتېرىيالىزملىق دۇنيا قاراشنى مەنبە قىلغان، پىترەتنى مەركەز قىلمىغان روھسىز ئەخلاق ئىدىيىسىدۇر. مەلۇم بولغىنىدەك، بۈگۈنكى زامانىۋى مائارىپ ئىنسانلارنىڭ ئەنئەنىۋى ئەخلاقىغا، يۈرۈش تۇرۇشىدىن تاكى مىجەز - خۇلقى، تەبىئىتىگە قەدەر پوزىتىۋىزملىق ۋە ماتېرىيالىزملىق تەسىرىنى يۇقتۇرۇش بىلەن خاراكتېرلەنگەن. ئەلۋەتتە بۇ خىل خاراكتېر ھەرقايسى جەمئىيەتلەردىكى كۈچى، دۆلەت ئاپپاراتلىرىنىڭ قوللىشى، تەربىيە سۈپىتى قاتارلىق ئامىللارغا بېقىپ پەرقلىق نەتىجىلەرنى بارلىققا كەلتۈرىدۇ. بۇ ئەسىرنىڭ ئىنسانلىرى بولۇش سۈپىتىمىز بىلەن ئەلۋەتتە بىزنىڭ جەمئىيىتىمىزدىمۇ مەزكۇر مائارىپ ھۆكۈم سۈردى ۋە سۈرۈپ كەلمەكتە. مائارىپىمىز ئۆز قولىمىزغا تەگمەي ئۆتۈپ كەتكەن بۇ ئاسارەتلىك ھاياتتا زور بىر قىسىم ئەۋلاد ئەنە شۇ ماتېرىيالىستىك مائارىپ تۈزىمىنىڭ يېغىدا قورۇلۇش قىسمىتىدىن خالىي بولالمىدى. گەرچە ئىپتىدائىي شەكىلدە داۋاملىشىپ كەلگەن مەدرىسە مائارىپىمىز ئېغىر توسالغۇلارنىڭ بولۇشىغا قارىماي، مىللىي ۋە دىنىي ئەنئەنىلىرىمىزنى قوغداپ، مەدەنىي مىراسلىرىمىز ۋە قىممەت قاراشلىرىمىزنىڭ يوقىلىپ كەتمەسلىكى ئۈچۈن قالقان بولۇپ كەلگەن بولسىمۇ، ئىسلاھسىز قېلىش ۋە ھەر تۈرلۈك بېسىم ۋە خىرىسلارغا دۇچ كېلىشتەك تۈرلۈك تۈمەن سەۋەبلەر تۈپەيلى ۋەزىپىسىنى يېتەرلىك ئادا قىلالمىدى. تەسىرى جەھەتتىنمۇ مىللەتنىڭ ئىنتايىن ئاز بىر قىسىمىغا تەسىر كۆرسىتىش بىلەن چەكلىنىپ قالدى. بەلكى ئاشۇ ئاز بىر قىسىملار ئىچىدىمۇ بىر قاتار مۇۋەپپەقىيەتسىزلىكلەر مەيدانغا كەلگەن بولۇپ، كۆرۈلگەن بۇ يېتەرسىزلىكلەر ئوخشاشلا كۈتۈلمىگەن كىرىزىسلارنى تۇغدۇرۇشتىن ساقلىنالمىدى. ئەخلاقىي كىرىزىس ئەنە شۇ مۇۋەپپەقىيەتسىزلىكلەر جۈملىسىدىندۇر.\n\nزامانىمىز ئۇيغۇرلىرىدا ئېغىر دەرىجىدە ئەخلاقتىن ياتلىشىش، شەخسىيەتچى، مەنپەئەتخومار بولۇش، دۇنياپەرەسلىشىش، ئەنئەنىنى تاشلاپ خاراكتېرى باشقا مىللەت ۋە باشقا دىنغا مەنسۇپ بولغان، ھەمدە ئىدىيە ئاساسى ماتېرىيالىزمغا تۇتىشىدىغان ياكى شۇنىڭدىن كەلگەن مەدەنىيەتكە يۈزلىنىش دولقۇنى ئەۋج ئالدى. مانا بۇ تۇپراقلىرىمىزغا قەدەر ھۆكۈمىنى ئۆتكۈزگەن زامانىۋى مائارىپنىڭ ئېلىپ كەلگەن كىرىزىسى بولغان ئىدى. شۇنىڭ بىلەن بىرگە، چەكلىك دائىرىگە ۋە چەكلىك ئىمكانىيەتكە ئىگە بولالىغان مەدرىسە مائارىپىمۇ ئىپتىدائىيلىقى ۋە قاتماللىققا يۈزلىنىپ كېتىشى سەۋەبلىك بىنورماللاشقان ئەخلاق مودېلىنى شەكىللەندۈرۈپ چىقىشتەك يەنە بىر كىرىزىسنىڭ مەيدانغا كېلىشىنى توسۇپ قالالمىدى. بەش ۋاقىت نامازدىن قالمايدىغان، ئەمما كىشى ھەققىدىن قاچمايدىغان، ساقال ۋە تۇرقىغا كۆڭۈل بۆلىدىغان، لېكىن مەنىۋى ئەخلاقىغا، ئادىمىيلىك مىزانلىرىغا رىئايە قىلىپ كەتمەيدىغان، خۇدا بىلەن بولىدىغان مۇئامىلىدە شەكىلۋاز، رىياكار، بەندىلەر ئوتتۇرىسىدىكى مۇئامىلىدە شەپقەتسىز ۋە سەمىمىيەتسىز بولىدىغان، يات مىللەت ۋە يات مەدەنىيەتلەرگە ھەۋەسلىنىپ ئۆز - ئۆزىدىن كەمىسىنىدىغان، ئائىلىسىگە ۋە ئەتراپىغا نەپرەتنى ئالدىنقى ئورۇنغا قويىدىغان، دۇنيانى، مەنپەئەتنى دەپ قان - قېرىنداشلىق، دىنداشلىق، ۋەتەنداشلىق، يۇرتداشلىق رىشتىنى بۇزىدىغان، بىر تېررىتورىيەنىڭ، بىر قىبلىنىڭ ئەھلى تۇرۇپ يۇرتۋازلىق قىلىدىغان بىنورمال ئىنسان تىپىنىڭ، پارادوكسلىق ئەخلاق كىرىزىسىنىڭ مەيدانغا كېلىشىدە مەزكۇر مائارىپتا ئوتتۇرىغا چىققان يېتەرسىزلىكلەرنىڭ چوڭ ھەسسىسى بار دەپ قاراشقا بولىدۇ.\n\nئەلۋەتتە، كوممۇنىزملىق ئىدىيەسىنى مەركەز قىلغان مائارىپ سىستېمىسىنىڭ مىللەتنىڭ ئەۋلادلىرىنىڭ زېھنى بىلەن ئويناش، زەھەرلىك ئىدىيە ۋە قاتمال دۇنيا قاراش تىكلەشنى ئارقا كۆرۈنۈش قىلغان مائارىپ سىستېمىسىنىڭ مىللەتتىكى پىترەت بۇزۇقلۇقى، ئاڭ بۇلغىنىش، ئەخلاقىي ئاينىش قاتارلىقلارغا ئېلىپ كەلگەن سەلبىي تەسىرىنىڭ پەۋقۇلئاددە كۈچلۈك بولغانلىقىنى نەزەردىن ساقىت قىلالمايمىز. شۇنىڭ ئۈچۈن بۈگۈنكىدەك توزغاق ھالىغا كەلگەن، چىقىشالماس، چۈشىنىشەلمەس، كېلىشەلمەس، كېلىشسىمۇ كېلىشكىنى بويىچە ئەمەلىيىتىدە ئىجرا قىلالماس بىر توپلۇمغا ئايلىنىپ قېلىشىمىزدا، بىرلىشىشتىن ئىبارەت ئوخشاش ئىستەككە ئىگە ئەمما پەرقلىق يوللارغا چېچىلغان، ئورتاقلىق قۇرالمايدىغان بىر خەلق بولۇپ قېلىشىمىزنى دەۋرىمىزدىكى مائارىپ سىستېمىسىنىڭ كۈچلۈك تەسىرىدىن، رولىدىن ئايرىپ قارىغىلى بولمايدۇ.\n\nئەخلاقىي يىمىرىلىش ھەقىقەتەن بىر جەمئىيەتنىڭ ھالاكەت سىگنالى. بۇ پەقەت ئەخلاقشۇناس ۋە جەمئىيەتشۇناسلارنىڭ كۈچلۈك مۇئەييەنلەشتۈرۈشى بولۇپلا قالماي سىياسىيونلارنىڭمۇ ئورتاق تەشەببۇسىدۇر. ناپالىئوننىڭ ئېيتقان مۇنۇ سۆزى پىكرىمىزنىڭ جانلىق دەلىلى: «ئەخلاقىي پىرىنسپلىرىنى يوقاتقان مۇئەسسەسەلەر چوقۇم ۋەيران بولۇپ تۈگەيدۇ».\n\nئەخلاقىي يىمىرىلىش قاپلىغان توپلۇمدا ئىناقلىقتىن سۆز ئاچقىلى بولمىغىنىدەك، ئىناقسىز توپلۇمدىن بىر غايە ئۈچۈن ئورتاق ھەرىكەت قىلىدىغان كوللېكتىپنىڭ چىقىشىمۇ مۇمكىن ئەمەس. خەلق تۇرمۇشىدا، مۇئامىلە، يۈرۈش تۇرۇش، كېيىم كېچەك، سەنئەت ۋە قۇرۇلۇشلىرىدا مىللىي ۋە دىنىي قىممەت قاراشلار ئەكس ئەتمىسە، خاسلىقى، پەرقى گەۋدىلەنمىسە، قىممەت قاراشلارنىڭ ئەمەلىي ئىپادىسى ئۇلارنىڭ ھاياتىدا كۆرۈلمىسە، رولى يوقىسا، ئېنىقكى بۇنداق جەمئىيەتتە ئەخلاقىي يىمىرىلىش ۋە چۈشكۈنلۈك بازار تاپقان بولىدۇ. بۇنداق جەمئىيەتتە بىلىمنىڭ ئەمەس نوپوزنىڭ، ھەقىقەتنىڭ ئەمەس سەپسەتىنىڭ ئېتىبارى ئاشىدۇ. ئەنئەنىۋى قىممەت قاراشلارنىڭ دەپسەندە قىلىنىشى، مىللەتنى مىللەت قىلىپ تۇتۇپ تۇرغۇچى دىن، تىل، مەدەنىيەت قاتارلىق ئامىللارنىڭ سۇيئىستېمالچىلىق ئوبيېكتىغا ئايلىنىپ قېلىشى، ساھەلەرنى نائەھلىلەرنىڭ قاپلاپ كېتىشى قاتارلىقلارنىڭ مەلۇم مەنىدە توپلۇمنىڭ ئەخلاقىي يىمىرىلىشقا چۈشۈپ قالغانلىقى بىلەن مۇناسىۋىتى بار. ئەگەر بىر توپلۇم يۇقىرىقىدەك قىسمەتكە مۇپتىلا بولسا، بۇ توپلۇم چوقۇم ئىسلاھ قىلىنىشى زۆرۈر. ئىسلاھات يولى ئىزدەنمەك بۇ توپلۇمنىڭ ھەر بىر ئەزاسىنىڭ بۇرچى، بولۇپمۇ ئىسلاھات ھەرىكەتلىرىنى ئىلمىي ۋە ئەمەلىي جەھەتتىن قانات يايدۇرۇش بۇ توپلۇم ئىچىدىكى سەرخىللارنىڭ باش تارتىپ بولماس مەجبۇرىيەتلىرىدىندۇر. ئەكسىچە بۇنداق بىر يۆنىلىش مەيدانغا كەلمەي ھەممە ئۆز ئىشى بىلەن، ئۆز تېرىكچىلىكى ۋە دۇنيالىق غەملىرى بىلەن ئۆتۈپ كەتكىنىدە، توپلۇمنىڭ بارار يولى ھالاكەت بولۇشتىن قېچىپ قۇتۇلالمايدۇ. ئەلۋەتتە ھالاكەت كەلگەنگە قەدەر ئاشۇ ھالاكەتكە ھەقلىق بولغان توپلۇم تولۇق شەكىللىنىپ بولغان بولىدۇ. ھالاكەت ئۆز نۆۋىتىدە ئىلاھىي جازادۇر. ۋەتىنى تۇرۇپ ۋەتەنسىز قېلىش، مەدەنىيىتى تۇرۇپ مەدەنىيەتسىزلىشىپ كېتىش، ئېتىقادى تۇرۇپ ئىمانسىزلىشىپ كېتىش، ئىنسان تۇرۇپ ئادىمىيلىكىنى يوقىتىش، بايلىقى تۇرۇپ يوقسۇز قېلىش، قۇرئانىي تۇرۇپ ھىدايەتسىز قېلىش، تىلى تۇرۇپ چۈشىنىشەلمەسلىك، دەردى تۇرۇپ ھېچيەرگە سۆزىنى ئاڭلىتالماسلىقلار ھالاكەتتىن ئاۋۋالقى سىگناللاردۇر. بۇ خۇددى قۇرئاندا مىسال قىلىنغان غايەت زور كەلكۈن ئېلىپ كەلگۈچى شىددەتلىك يامغۇردىن ئاۋۋال بېشارەت بەرگۈچى گۈلدۈرماما، دەھشەتلىك چاقماق ئاۋازلىرىغا ئوخشايدۇ. شۇنى ئۇنتۇماسلىق كېرەككى، ئۆتمۈشتە ئىلاھىي جازالار ئۇشتۇمتۇت كېلىش بىلەن گەدەنكەشلىكىدە چىڭ تۇرغان، ئىسلاھاتنى سۆيمەيدىغان مىللەتلەرنى ھالاك قىلىپ تاشلىغان. بىراق بۇ ئۈممەتنىڭ ئەھۋالى پەرقلىق. چۈنكى بۇ ئۈممەت پەرقلىق ئۈممەت، پەرقىنى جارى قىلدۇرۇش پوتېنسىيالغا ئىگە، بۈيۈك قۇرۇلۇشلارغا كېرەكلىك خام ماتېرىياللىرى تولۇقلاپ بېرىلگەن ۋە مۇكەممەللەشتۈرۈپ بېرىلگەن ئۈممەت. ئاخىرقى پەيغەمبەردىن ئىلگىرىكى دۇنيا بىلەن كېيىنكى دۇنيانىڭ يۆنىلىشى پەرقلىق بولغانلىقىدەك رېئاللىقتىن كۆرۈۋېلىشقا بولىدۇكى، ھالاكەت بۇ ئۈممەتنىڭ بېشىغا كەلگەندە ئۇنداق ئۇشتۇمتۇت كېلىشى ناتايىن. ھەدىستە ئېيتىلغاندەك، زالىمنىڭ قولىدا جازالىنىش، ئىچكى يىمىرىلىش كەبى ئاستا خاراكتېرلىك ۋە ئېچىنارلىق بىر شەكىلدە باشلىنىشىمۇ مۇمكىن. بۇنىڭغا يەنە ئەخلاقىي يىمىرىلىش، ئىلمىي چېكىنىش، مەدەنىي ياتلىشىشقا ئوخشاش كۈنىمىز رېئاللىقىنىڭ ئىچكى سەۋەبلىرىنىمۇ باغلاشقا بولىدۇ. سىناقلار ۋە سىگناللار ئالدىدا سەگەك تۇرۇش تەقدىرىمىز ئۈچۈن بەك مۇھىم. ھېلىھەم ئۈمىدىمىز يوقالمىغان بولسا، ئۆز - ئۆزىمىزدىن «ئۆزىمىزنى ئۆزگەرتىش يولىدا ئەستايىدىل بولىۋاتامدۇق يوق، ئىسلاھ بولۇشنى يۈرەكتىن سۆيمەيدىغان ھالغا كېلىپ قالدۇقمۇ، يوق، مۇنداقچە ئېيتقاندا، داۋالاشنى قوبۇل قىلىدىغان ئاڭلىق بىمار مىسالى ئىرادىسى قەتئىي، پوزىتسىيەسى سەمىمىي بولىۋاتامدۇق يوق» دېگەنلەر ئۈستىدە ۋىجدانىمىزدىن سوراپ كۆرۈشىمىز كېرەك. ئەگەر ۋىجداندىن سىزنى چۈچۈتكىدەك، ياتقان يېرىڭىزدىن تىك تۇرغۇزۇۋەتكىدەك ئىنجا چىقماي قالسا بىلىڭكى سىز ۋە ئۇرۇقىڭىز دۇنيانىڭ جازا كۈتۈپ ياتقان بىر مەھبۇسى، مەھبۇس بولغاندىمۇ ۋىجدانسىز مەھبۇسىدۇر.\n\nبىز قاسساپ ئېغىلىدا جان بېرىش كۈنىنى ساناپ ئۆتكۈزۈۋاتقان چاھارپايدىن پەرقى يوق مەھبۇس ئەجدادلاردىن بولۇپ قېلىشنى تاللامدۇق، ياكى غەپلەتتىن ئويغىنىپ ئىلىمنىڭ، ھېكمەتنىڭ، مەرىپەتنىڭ ئىزىدىن يۈرەمدۇق، شۇنىڭدەك، ئېڭىمىزنى، زېھنىيىتىمىزنى ئىشغال قىلغان پارازىت ئىدىيەلەردىن قۇتۇلۇش كۆرىشى ئېلىپ بېرىپ سىياسىي ئەركىنلىكىمىزنى ئەبەدىيلىكتە تۇتۇپ تۇرغۇچى ھەقىقىي مەنىدىكى ئىنسانىي ھۆرلۈكنى قولغا كەلتۈرۈشكە ئاتلىنامدۇق، روھىي، زېھنىي قۇللۇق ھالىتىنى تەلتۈكۈس پاچاقلاپ تاشلاپ، ئىلاھىي يېتەكچىلىككە ماس بولغان ئىسلاھاتنى قولغا كەلتۈرەمدۇق، يوق دېگەنلەر ھەققىدە كاللىمىزدا ئېنىق سان بولۇشى كېرەك. چۈنكى، بىزنى بىز قىلىپ تۇرغۇچى قىممەتلىرىمىز، مەدەنىي ۋە دىنىي مىراسلىرىمىز قولىمىزدىلا بولىدىكەن، بۇلاردىن ئېتىقاد يولىمىزنى، مەدەنىيەت قۇرۇلمىمىزنى، مىللىي مەپكۇرىمىزنى، ئۇيغۇرلۇق روھىمىزنى قايتا شەكىللەندۈرۈپ چىقىشقا ھەر قاچان ئۈمىد بار. ئۈمىد بار دېگەنلىك، ھېلىھەم دۈشمەن ئالدىدا تىك تۇرالايدىغان قەددىمىزنى قايتۇرۇپ كېلەلەيمىز دېگەنلىكتۇر. ئۈمىد بار دېگەنلىك ئاسارەتتىن قۇتۇلۇش يولىمىز تۈگەپ قالمايدۇ، بىزنى ھۆرلۈكتىن مەھرۇم قېلىش بىلەن توختاپ قالماي، ئۈمىدىمىزنىمۇ پاچاقلاپ تاشلاش كويىدا بولۇۋاتقان، ئىزچىل روھىيتىمىزنى سۇندۇرۇش ئۈچۈن قىلمىغان رەزىللىكى قالمىغان ياۋنى ئۈمىتىسز قالدۇرۇش، ئۇرۇنۇشلىرىنى يوققا چىقىرىش، ئۇلارنى مەغلۇپ قىلىش پۇرسىتىمىز بار دېگەنلىكتۇر. چۈنكى، بىزنىڭ غەلىبىمىز شەكسىز ھالدا دۈشمىنىمىزنىڭ مەغلۇبىيىتىدۇر.\n\n**يازار: بۇرھان مۇھەممەد**\n*2019-07-23*"}
{"title": "ياللانما پىدائىيلىقنىڭ تادان ئەپتىگە قاراپ...", "author": "بۇرھان مۇھەممەد", "date": "2023-01-20", "tags": [], "content": "# ياللانما پىدائىيلىقنىڭ تادان ئەپتىگە قاراپ...\n\nياللانما ئىشلەمچى دېگەننى بىلىمىز، ياللانما ئەسكەر دېگەن  ئۇقۇمنىمۇ بىلىدىكەنمىز، لېكىن ياللانما پىدائىيلىق بىزدە ئانچە تونۇشلۇق بولمىسا كېرەك. تونۇشلۇق بولماسلىقى ياللانما پىدائىيلىقنىڭ بىزدە يوقلۇقىدىن ئەمەس، بەلكى زىيادە كۆپلۈكىدىن، ئۇنى پەرقلەندۈرۈپ ئىسىم قويۇپ ئەن سالغۇدەك دەرىجىدە ئېتىبار بېرىپ كەتمىگەنلىكىمىزدىن بولۇشى مۇمكىن. ئالدىدا پەپىلەپ، ئارقىدىن خەنجەر ئۇرىدىغان نائەھلىلىكلەرنىڭ كۆپىنچىسى ياللانمىلىق بىلەن ئالاقىسى بولغاندەك، ئاۋۋال يۇمشاپ، كۆڭۈل ئۇتۇۋالغاندىن كېيىن ئۆزىنىڭ سەنىمىگە ھەممىنى دەسسىتىشنى ۋەزىپە قىلىش، يەنى خالاپ ياللانما بولۇش، ئۈستىلەپ ئۆز ئۆزىگە بۇنى ۋەزىپە قىلىشمۇ بىر تۈرلۈك ياللانما پىدائىيلىقنىڭ ئىپادىلىرى بولۇپ قالغاندەك. ئەلۋەتتە ياللىنىشنىڭ دەرىجىسىمۇ پەرقلىق بولىدۇ. بەزىدە ئامالسىزلىقتىن ياللانسا، بەزىدە موھتاجلىقتىن ياللىنىدۇ. بەزىدە ياللىنىشنى بىر پەزىلەت چاغلاپمۇ ياللىنىدۇ. يەنە بەزىلەر باركى، ياللىنىشقا خۇمار بولۇپ قالغىنى ئاز كەلگەندەك ئۇنى دەۋاسى دەرىجىسىگە كۆتۈرۈۋېلىپ تۇرۇپ ئۆزىنى ئۆزى ياللىتىدۇ. مانا بۇ ياللانما پىدائىيلىقنىڭ چېكى.\n\nگىيۇتىينىڭ **«ئەڭ ياخشى قۇل ئۆزىنى ھۆر چاغلايدىغان قۇلدۇر»** دەپ ئېيتقىنىدەك، ياللانمىلىقنىڭ ئەڭ خەتەرلىكىمۇ خالاپ ياللىنىش ۋە ياللانمىلىشىشنى ھۆر ۋە جاسارەت چاغلىۋالىدىغان ياللانمىلىقتۇر. بۇنداق ياللانمىلىقتا بەدەلنى مەنپەئەتكە باغلاش، قارشى تەرەپنىڭ ياللىشىغا موھتاج قېلىش، ياللىنىشنى ئېھتىياجغا ئايلاندۇرۇش قاتارلىقلار ھەرقاچان ئىككىنچى ئورۇندا تۇرىدۇ. ئەكسىچە بۇنداق ياللانمىلىقتا مەجبۇر قېلىش، مەنپەئەتسىراش ياكى موھتاجلىق كەبى ئامىللار كۆتۈرلۈپ كەتكەن بولۇپ، خالاپ ياللىنىشتا ئۆزىنى ياللاتقان شەخسىيەت گويا روھىي ئاچلىقى بېسىلغاندەك، غالجىرلىقىغا يالاپ شۈمۈرۈپ تۇرىدىغان سۆڭەك تېپىۋالغاندەك توقلۇق، تويۇنۇش ھېس قىلىدۇ. ھۆر قىلغۇچى ھەقىقەتكە چىشى پاتمايدىغانلىق كەمچىللىكىنى سەپسەتىگە ئەل بولۇپ تۇرۇپ ھەقىقەتنى قارىلاشتىن ھۇزۇر ئېلىش ئارقىلىق تولۇقلىماقچى بولىدۇ. ھەتتا روھىيەت چۈشەلگەن ۋاقىتتا ياللاتقۇچى شۇ قەدەر تومپايلىشىدۇكى، ئىلىم ۋە پىكىردە يوقسۇزلۇقىغا باقماي ئانچىكى ئىناۋىتىنىمۇ ئۆزىنى ياللاتقان تەرەپنىڭ مەنپەئەتى ئۈچۈن دوغا تىكىشنى ئاۋانگارتلىق چاغلىۋالىدۇ. گەپ ئۆتمەس، سۇ يۇقماس قاشاڭ بولۇۋېلىشنى ھۈنەر بىلىپ تۈگىلىۋالسىلا ھەممە ئىش پۈتىدىغاندەك ئويلاپ قالىدۇ. نەتىجىدە خالاپ تۇرۇپ ئۆزىنى ياللاتقۇچىلىقتىن قانداقتۇر ئۆزىمۇ شەرھلەشكە چامى يەتمەيدىغان نەرسىلەرنىڭ قولچۇماقچىسىغا ئايلىنىپ كېتىدۇ- دە، سەپسەتەنىڭ قولچۇماقچىلىقىنىمۇ بىر تۈرلۈك مەسئۇلىيەتكە، ۋەزىپىگە ئايلاندۇرۇۋالىدۇ. قولچۇماقلاشقاندا بولسا، ھەقىقەتنى سوراققا تاتىشقا بەلگىلەنگەن قاراۋۇل كۆرۈنۈپ غادايسا، سەپسەتەنى چوڭ كۆرۈپ ئۇنىڭغا كۈچۈكلىنىش، ئۇنى دەۋر بۆلگۈچ كەشپىياتتەك رېكلامىنى چىقىرىش، ئۇنىڭ دۇكانچىسى بولۇش ۋەزىيىتى بارلىققا كېلىدۇ.\n\nياللىنىش ئىككىلەمچى ئامىلغا تايانغان ۋاقىتتا بۇنىڭ تەجرىبىسى كۆپىنچە بىر كىشىلىك بولىدۇ. ياللانغۇچىمۇ ياللىنىشنىڭ تەمىنى ئۆزى يالغۇز تېتىپ ئۆتۈپ كېتىدۇ. ئۆزىنى ياللاتقۇچىدا بولسا ئەھۋال ئوخشىمايدۇ. كۆپىنچە ھالدا ئۆزىنى ياللاتقان تەرەپ ياللىغان تەرەپكە كۆڭۈل تاسمىسىنىڭ بىر ئۇچىنى تۇتقۇزغان بولىدۇ. ياللىغۇچىسىنىڭ كۆڭۈل بېغى بىلەن ئۆزىنىڭ بېغىنىڭ تۇتاش بولۇشىدىن راھەتلىنىدۇ، ھەتتا كەيف ئالىدۇ. ئۇنى ئۆزىنىڭمۇ ئەتىۋارلىغىنىدەك، بىراۋلارنىڭمۇ ئەتىۋارلىنىشى ئارزۇلايدىغان بولۇپ قېلىشتىن، سۈنئىي قولغا كەلتۈرگەن كەيفنى ئورتاق سۈرۈش غېمىدە يۈرىدىغان ئاۋارىگەرگە ئايلىنىپ قېلىشتىن ساقلىنالمايدۇ. مانا بۇ خالاپ ياللىنىشتىن كېلىپ چىقىدىغان سېپى ئۆزىدىن ياللانما پىدائىيلىقتۇر.\n\nياللانما پىدائىيلىقنىڭ ئەڭ چوڭ ئالاھىدىلىكلىرىدىن بىرى ياللىغۇچى بىلەن رىشتىدار بولۇۋېلىشىدا ئۆز ئىپادىسىنى تاپىدۇ. شۇڭا ئۇ دائىم ياللىغۇچىسىنىڭ ئىستەكلىرىنى ئۆز ئىستىكى بىلەن بىر ئورۇندا قويىدۇ. ئەقلىيلىك ئۈستىگە قۇرۇلمىغان ھەرقانداق رىشتىنىڭ تەقدىرىگە ئوخشاش، ئۆزىنى ياللاتقۇچىمۇ بۇ باسقۇچقا كەلگەندە ئەقلىنى گەجگىسىگە قايرىپ قويۇپ ئىش قىلىشتىن ئايانمايدۇ. ئىلىمدىن، ھېكمەتتىن ۋە ئەقلىيلىكتىن مەنبەلەنگەن توغرا نەسىھەت ياكى تەكلىپ - تەۋسىيەلەرمۇ ئۇنىڭ ئۈچۈن تىرياق ئەمەس، ئەسكىچە زەھەرلىك دورىغا ئوخشاش نەپرەت ۋە قېچىش ئوبيېكتى بولۇپ ئەقىلىيلىك كۆتۈرلۈپ كېتىدۇ. ئەقلىيلىك كۆتۈرۈلگەندە بولسا، جاھالەتنىڭ سەتەڭ يۈزى ھەر زامان ئۇنىڭ ھايۋانىي تۇيغۇلىرىنى ئەخلاقىي تۇيغۇلىرىدىن ھالقىتىدىغان دەرىجىدە تىپىرلىتىپ تۇرالماس قىلىپ قويىدۇ. نەتىجىدە نە ئەلنىڭ نەزىرى، نە ھەقنىڭ رىزاسى ئۇنىڭ ئۈچۈن بىر تىيىن بولۇپ، ياللانمىلىق تەبىئەت ھەمىشە ئۇنىڭغا ئۆز رىزاسىنىڭ ھەق رىزاسىغا تەڭ ئىكەنلىك سىگنالى بىلەن ئۇنى ئۆزىگە رام قىلىپ باغلاپ تۇرۇشنى، جەلپكار ئەپتى - بەشىرىسى ئارقىلىق مەھلىيا قىلىۋېلىشنى داۋاملاشتۇرۇۋېرىدۇ. ئەقىل تەربىيەچىلىرى ئېيتقاندەك، نادانلىقنىڭ داۋاسى بار، ئەمما دۆتلۈكنىڭ يوق. خۇددى شۇنىڭدەك موھتاجلىقتىن، مەنپەئەتتىن، تاماسىراشتىن كەلگەن سەپسەتەگە قولچۇماق بولۇشنى تۈزەشتىن، ئۇنىڭ نىجاتلىقىدىن ئۈمىد كۈتۈش مۇمكىن. چۈنكى ئېيتىلغىنىدەك بۇنىڭغا تۈرتكە بولۇۋاتقان ئامىل ئىككىلەمچى. لېكىن خالاپ قولچوماق بولغاننىڭ نىجات تېپىشى بەسى مۈشكۈل. چۈنكى ئۆز ھەقىقەتلىرىدىن يۈز ئۆرۈپ سەپسەتەدىن ئوغۇز سۈتى سىغىپ ئىچىش تەمەسىدە يۈرگەن گالۋاڭلىقنىڭ ئوڭشىلىشىدىن ئۈمىد كۈتۈش، ئىلىمسىز قاشاڭ ناداننىڭ  نىجاتلىقىدىن ئۈمىدلىنىش ئۆلگەننىڭ تېرىلىپ قىلىشىنى كۈتكەنگە ياتىدىغان چارىسىز ئۈمىدلىنىشتۇر. بۇنداق ئاينىشلارغا قارىتا دېگىلى بولغىدەك سۆز دوختۇرلارنىڭ سەكرات ئۈستىدىكى بىمارغا ئېيتقىنىدەك: **«ئاللاھتىن ئۈمىد ئۈزۈلمەس»**تۇر.\n\nھىدايەت تەڭرىنىڭ ئىلكىدە، زالالەتمۇ شۇ، دەرلەر. ئەي غاپىل تادان! ئەجەبا سەن ئىككىسىدىن بىرىنى ئىستىدىڭ- دە، تەڭرىمۇ رەت قىلدى؟\n\n**- بۇرھان مۇھەممەد**\n*2023-01-20*\n\n---\n**مەنبە:** ئويغاقلار دۇنياسى سەھىپىسى"}
{"title": "ياتلىشىش ۋە ئەسلىنى تېپىش ئارىسىدا — ئۆزلۈك ئېڭى", "author": "بۇرھان مۇھەممەد", "date": "2023-01-20", "tags": [], "content": "# ياتلىشىش ۋە ئەسلىنى تېپىش ئارىسىدا — ئۆزلۈك ئېڭى\n\nئۆزلۈككە قايتىش ئىنتايىن مۇشەققەتلىك ۋە جاپالىق بىر جەريان. مۇرەككەپ يارالغان ئىنساننى غايىسىز قىلىپ يېتىشتۈرۈشنى، ئۆتمۈشىدىن ئەندىكتۈرۈشنى، قاراڭغۇ كېلەچەك ۋە ماددىيلىق تورىغا بېقىندى قىلىپ قويۇشنى، ئەسلىدىن ئۇزاق، مەنىۋىلىكىدىن ياتلاشقان بىر توپلۇمنى قۇرۇپ چىقىشنى مۇددىئا قىلغان زامانىۋى مائارىپ ۋە بۇ مائارىپنىڭ جۇڭگۇچە ۋارىيانتى بولمىش كوممۇنىزم مائارىپى بۈگۈنىمىزنىڭ مەيدانغا كېلىشىدە ھالقىلىق رول ئويناپ كەلدى. يېڭى دۇنيا تۈزۈلمىسى قۇرۇلغان بۇ ئىككى ئەسىردىن بۇيان، بولۇپمۇ بۇ يېڭى ئەسىر ھارپىسىدىن تاكى كۈنىمىزگە قەدەر ئىزچىل داۋالغۇش ئىچىدە ياشاپ كەلدۇق. شۇنداقلا مۇستەقىل مائارىپى بارلىققا كەلمىگەننى ئاز دەپ، يېڭىچە مائارىپمۇ ھېچقاچان ئۆز قولىغا تاپشۇرۇلمىغان ۋە بۇ مائارىپنىڭ تەرەققىيات باسقۇچىدا مىللىي ئىرادىسى نەزەرگىمۇ ئېلىنمىغان بىر مىللەت بولۇپ شەكىللەندۈرۈلۈپ، ياسىلىپ كەلدۇق.\n\nمەيلى دىنىي مائارىپ بولسۇن، پەن مائارىپى بولسۇن ئۆزلۈكسىز بىر كۆلەڭگۈ ھەمراھ بولۇپ كەلدى. ھەر پۇرسەتتە چەكلىك ۋە پەقەتلا رۇخسەت قىلىنغان دائىرىدە بولۇشىغا قارىماي مىللەتنىڭ مەدەنىي ۋە مەنىۋى قىممەتلىرىنى يوقىتىپ قويماسلىق يولىدا ئوڭ بولسۇن، تەتۇر بولسۇن كۈرەش توختاپ قالمىغان بولسىمۇ، نەتىجىدە بۇ ئىنتايىن ئاز ساندىكى توپقا تەسىر كۆرسىتەلىدى. شۇنداقتىمۇ تىزگىن ئىچىدىكى توپلۇمنىڭ زور دەرىجىدىكى يېتەكلىنىشى ۋە قۇرۇلما گەۋدىسى يەنىلا مۇستەملىكچىلەرنىڭ ئالقىنىدا بولۇشتىن، ئۇلارنىڭ ئىستىگەن تەرىپىگە يۈزلىنىشتىن قېچىپ قۇتۇلالمىدى. ئاز كەم 70 يىللىق بۇ جەرياندا، بولۇپمۇ ھەر ئون يىلدا بىر سىلجىش، يېڭىلىنىش، ئۆزگىرىشلەر مەيدانغا كېلىپ تۇرغان بولسىمۇ بۇنىڭ چوڭ جەھەتتىكى كونتروللۇقى يەنىلا مۇستەملىكچىلەردىن ئاشمىدى. ئۇلارنىڭ كۆلەڭگۈسى تارىخىمىزنى يېڭىۋاشتىن يازدۇردى، پەلسەپىمىزنى يېڭىۋاشتىن تۈزۈپ چىقاردى، ئەدەبىياتىمىزنى ئىزچىل خامانلاپ كەلدى. ھالبۇكى، بۇ خىل يېڭىلىنىش بىزنىڭ «بىز» لىكىمىزگە ۋەكىللىك قىلماستىن، ئىرادىمىزگە باقمايدىغان، بەلكى نېمە ۋە كىم بولۇشىمىزنى بەلگىلىگۈسى كەلگەنلەرنىڭ ئىرادىسىگە ۋەكىللىك قىلىدىغان بىر توپلۇمنىڭ قۇرۇلۇشىغا ۋەكىللىك قىلىپ، ئۇلارنىڭ ئىستەكلىرىگە ھامىلە بولۇپ كەلدى.\n\nئومۇمىي جەمئىيەتنى قاپلىغان ناركوزلۇق كەيپىيات تەسىرىدە نىسبەتەن مەقسىتىگە يېتىۋاتقان بۇ مۇستەملىكە كۈچ بىردىنلا ياۋۇزلاشتى، ئۆزىنىڭ ئەپتىنى ئاشكارىلىدى ۋە يالماپ يۇتۇۋېلىش غەرىزىنى ئاشكارا قىلىپ بىردىنلا ئۇسلۇب يەڭگۈشلىدى. غالجىرلىشىش شۇ قەدەر كۈچەيدىكى توپلۇم ئۈلگۈرەلىگەنچە ناركوزدىن يېشىلىش، تەلەينىڭ سايىسىدە ئامان قىلىشتەك ۋەزىيەتلەر ئوتتۇرىغا چىققان بولدى. ناركوزدىن يېشىلىشكە باشلىغاندىن بېرى ھەر توپ ئۆزىنىڭ قابىلىيىتى ۋە سەھنىدىكى رولىغا بېقىپ ۋەزىيەتنىڭ ئېغىرلىقىنى، خەتەرنىڭ دەرىجىسىنى سەزگەندەك بولۇشتى ۋە قولدىن كېلىشىچە خىزمەت قىلىش ئۈچۈن تىپىرلاپ، ھەرىكەتكە ئۇرۇنۇپ كەلمەكتە.\n\nمەۋجۇتلۇق خەتىرى يوپۇرلۇپ كېلىۋاتقان بۇنداق بىر پەيتتە تېگىشلىك ئىنكاس قايتۇرۇش، مىللەتنىڭ جانىجان مەنپەئەتىگە پايدىلىق ئىشلار ئۈستىدە باش قاتۇرۇش كېرەك، ئەلۋەتتە. ھالبۇكى، قارشىلىق ئىنكاسى ئويغاق روھتىن ئۇرغىماستىن، پەقەتلا يېشىلىشتىن كېلىپ چىققان ئويغىنىش بىزنىڭ ئۆزىمىزگە كېلىشىمىزنىڭ مۇقەددىمىسى بولغانىدى. مەسىلىمىزنى بۇ نۇقتىدىن تارازىغا سالغان ۋاقتىمىزدا، يېشىلىشتىن مەيدانغا كەلگەن بۇ خىل ئويغىنىشنى ئەسلىمىزنى تېپىشىمىزغا، ئۆزلۈككە قايتىشقا يېتەرلىك دېگىلى بولمايدىغانلىقى ئېنىق. شۇنىڭ ئۈچۈن نۆۋەتتە مۇھىم بولۇۋاتقان ئەڭ مۇھىم ئىشلاردىن بىرىنى ئۆزلۈكنى تېپىش ياكى ئۆزلۈككە قايتىش دەپ ئېيتىشقا بولىدۇ. دەرۋەقە، ئاسارەتتىن يۇقتۇرۇۋالغانلىرىمىز، يۇيۇلۇپ قاچىلانغانلاردىن ئېرىغدىلىپ ئۇيغۇرلۇق فىترىتىمىزگە قايتىشىمىز ۋاقىت ئالىدىغان، ئىنتايىن كەسكىن ئىرادە ۋە سەگەكلىك تەلەپ قىلىدىغان ئۇزۇن بىر جەريان. بۇ جەرياندا يوقاتقانلىرىمىز بىلەن تاپقانلىرىمىز ئوتتۇرىسىدىكى پايدا-زىياننى دەڭسەش، قانچىلىك ياتلاشتۇق، قانچىلىك ئۆزىمىزدە تۇرۇۋاتىمىز، مىللەت مەۋجۇتلۇقىغا كۆڭۈل بۆلۈۋاتقان بولساق، تومۇرىمىزدىكى ئەجداد قېنىغا قانچىلىك ۋارىسلىق قىلىۋاتىمىز، ئۇلارغا لاياقەتلىك ئەۋلاد بولۇش ئۈچۈن ئۇلارنى قانچىلىك چۈشىنەلىدۇق، دېگەنلەر ئۈستىدە پىكىر يۈرگۈزۈشىمىز زۆرۈر.\n\nقارايدىغان بولساق، بۈگۈن مىللىيلىقنىڭ مونۇپۇللاشقان ئوبرازىغا ئايلاندۇرۇلۇۋاتقان زىيالىي (بۇ ئاتالغۇمۇ ساپ مەدەنىيىتىمىزگە يات ئاتالغۇ) توپىمىزدىكى بىر قىسىم ھاياجان كىشىلىرىمىز ئەنئەنە دېگەن ئۇقۇمنىڭ مەنىسى بىلەن مىللىي پائالىيەتلىرىنى، مىللەتنىڭ ئۇزۇن يىللىق تارىخىغا ئەينەك تۇتقۇچى بايراملىرىنى ئارىلاشتۇرۇپ قويماقتا. بىزگە قانداق يېتىپ كەلگەن بولسا، شۇ بويىچە مۇھاپىزەت قىلىش، ئاسارەتنى ئەسلىتىدىغان ھەر تۈرلۈك ياۋا ھەرىكەتلەردىن ئۈزۈل-كېسىللىشىش مۇھىم بولىۋاتقان، ھەقىقىي ئەنئەنىۋى پائالىيەت ۋە بايراملىرىمىزنى مىللىي خاسلىق گەۋدىلەنگەن بويىچە تاكامۇللاشتۇرۇش، بۇرمىلانغان، چاكىنىلاشتۇرۇلغان ياكى پۈچەكلەشتۈرۈلگەن ۋە ياكى ئەخلاقىي چۈشكۈنلۈكنىڭ مەنبەسىگە ئايلاندۇرۇۋېتىلگەن ھالىتىنى ئىسلاھ قىلىپ ساپلاشتۇرۇش ئورنىغا، ئەسلىدە بارىنى جايلاپ جارى قىلدۇرالمىغاندىن تاشقىرى بۇزۇلغان پېتى راۋاجلاندۇرۇش، بۇنىڭغا قانماي ئۈستىلەپ يېڭى ئىجادلارنى پەيدا قىلىش ۋە بۇنى مىللىي ئەنئەنە قىلىپ كۆرسىتىشكە قاراپ يۈزلىنىۋاتىدۇ. ماھىيەتتە بۇ ۋاقىتلىق چارە خاراكتېردە قوللانغان نەرسىلەر بىلەن مىللەتنىڭ قەدىمىيلىكىگە، مەدەنىي ئۇلىغا ۋەكىللىك قىلغۇچى ئەنئەنىلىرى بىلەن شۇنىڭ ئىچىدىكى ۋارىيانتلارنىڭ قىممەت دەرىجىسىنى، پەرقىنى ئايرىيالماسلىقتىن كېلىپ چىققانلىقىنى، شۇنداقلا باشقىلار قۇرۇپ بەرگەن دۇنيانىڭ ئىدىيەۋى مەھسۇلى بىلەن، ئەجدادلىرىنىڭ قۇرۇپ قالدۇرۇپ كەتكەن دۇنياسىدىكى پەرقنى ئايرىغۇدەك ساپا، ئىلمىي، پەلسەپىۋى، ۋە ئېستېتىك چوڭقۇرلۇق يېتىلدۈرۈپ بولالمىغانلىقىنى كۆرسىتىپ بېرىدۇ.\n\nتازنى تاز دېسە ئۆلگۈسى كېلىدۇ، دېگەندەك، سىلكىنىش ۋە رېئاللىقنى ئەينى ھالىتىدە مۇئەييەنلەشتۈرۈش مەقسەت قىلىنغان پىكىرلەردىن ئۈركۈپ، چىچاڭشىپ كېتىشلەردىن قارىغاندىمۇ شالغۇت ئىدىيەلەر، شالغۇت ئاڭ، شالغۇت مەپكۇرىلەرنىڭ بۇ خىلدىكى كىشىلىرىمىزدىن ئېرىغدىلىپ تازلانمىغانلىقى، ساپلاشمىغانلىقى كۆرۈنۈپ تۇرۇپتۇ. بۇنى يەنە يېقىنقى پىكرىي پەرقلەرگە، ئۆزى چوڭقۇرلاپ يېتەلمىگەن نۇقتىلاردا سوغۇققان ئويلىنىپ كۆرۈش، پىكىرلىشىش ئورنىغا، سەۋرسىزلەرچە، ئەخلاقسىزلارچە چىڭقىلىپ قاقشاشلىرى، ھاقارەتكە تۇتۇنۇشلىرىدىن ھېس قىلىپ يېتىش مۇمكىن. بۇ يەنە ئۇلارنىڭ تەپەككۇر قاتلاملىرىغا چۆكۈش ئىستىكىدە بولمىغانلىقىنى ھەمدە ئۆزلۈككە قايتىش سەپىرىگە يولغا چىقىش باسقۇچىدىمۇ ئەمەسلىكىنى كۆرسىتىدۇ. ئىنسانىي ئورتاقلىق شۇكى، كىشى بىلمىگەن نەرسىسىنىڭ دۈشمىنى بولغىنىدەك، چۈشەنمىگەن نەرسىسىدىن ئەندىكىدۇ، تېگىگە يېتەلمىسە تېرىكىدۇ. ياتلاشقانسېرى يېقىنلىشىشتىن قاچىدۇ. بۇ نۇقتىدىنمۇ ئۇلارنى مەلۇم جەھەتتىن توغرا چۈشىنىشكە بولىدۇ.\n\nئۆزلۈككە قايتىش، ئەسلىنى تېپىش ئەمەلىيەتتە بىر جەمئىيەتنىڭ مەلۇم توپىغىلا خاس زۆرۈرىيەت ئەمەس، بەلكى بىر پۈتۈن جەمئىيەتنىڭ، بولۇپمۇ ھەرساھە سەرخىللىرىنىڭ مەسئۇلىيىتىدىكى ئىشلاردىن بىرى. بۇ يەنە يىلدىن يىلغا تەمسىزلىشىۋاتقان، جەڭگىۋارلىقنى تالاش تارتىشقا، گاڭگىراش ۋە تۇرغۇنلۇققا سەرپ قىلىۋاتقان دەۋانىڭ ساھىبلىرىغىمۇ كېرەك بولغان مەسئۇلىيەتلەرنىڭ بىرىدۇر. سىلكىنىش دەۋرىمىزدە، چوقۇم ئاسارەت كەچمىشىمىزنى سوراققا تارتىپ كۆرۈش، تەنقىدىي پوزىتسىيەدە بولۇپ بېقىش، مەيلى ئۇزۇنلۇقى 10 يىلغا، يىگىرمە يىلغا، 30 يىلغا سوزۇلغان كۆنۈكۈشلىرىمىزگىمۇ قايتا قاراپ چىقىش، ۋەزنىنى ئۆلچەش، ئورنىنى جايىدا ئىشلىتىش بۇ سەپەردە يولۇقۇش مۇمكىن بولغان ئەڭ رېئال ئىشلاردىن، ئەلۋەتتە.\n\nئۆزلۈككە قايتىش سەپىرىمىزدە، مۇساپە ئۇزۇن، ۋاقتىمىز چەكلىك. ئەمما بۇ چوقۇم بېسىپ ئۆتۈلمىسە، ھېچ بولمىغاندا ئومۇميۈزلۈك ھەرىكەت قاتلىمى تەكىتلىنىۋاتقان، تېگىشلىك خىزمەتلەر قىلىنىۋاتقان مەزگىللەردىمۇ توختاپ قالسا بولمايدىغان، كېلەچەكتىكى رولى سەل قارىغۇسىز دەرىجىدىكى مۇھىم بولغان باسقۇچلارنىڭ بىرى. شۇنداقلا بۇ يەنە كېلەچەكنى قۇرۇپ چىقىشتا ئېلىنمىسا بولمايدىغان مۇھىم قەدەملەردىن بىرى. قۇرئاندىن ئىبارەت ئىلاھىي دەستۇر شىددەتلىك جەڭ زامانىدىمۇ بىلىم قاتلىمىغا چۆككەن ئىلىم ئىگىلىرىنىڭ يېتىشىپ چىقىشىنىڭ مۇھىملىقىنى تەكىتلەپ كايىغان بولسا، پەيغەمبىرىمىزمۇ ساغلام روھىيەت، ساغلام كىشىلىك قۇرۇپ چىقىش، ئۆزلۈككە، ئاللاھ ياراتقان ھۆر فىترەتكە قايتىشقا ئاساس بولغۇچى نەفس جىھادىدىن تەلىم بەرگەن، شۇنداقلا بۈگۈنكى رېئاللىقىمىزنىڭ ئەمەلىي تەلىپىمۇ ئەقلىي نۇقتىدىن بۇنى تەكىتلەۋاتقان بولسا، بىز چوقۇم بۇ سەپەرگە ئوزۇق تۈلۈك يېغىشقا كىرىشىشىمىز، تەۋەككۇل قىلىپ ئاتلىنىشىمىز، ھەمدە ئاتلىنىدىغان كىشىلىرىمىزنىڭ كۆپىيىشىگە كۈچ چىقىرشىمىز، ئۇچرىغان مەسىلىلەردە غەرەزلەرگە ئەمەس، پىكىرلەرگە پىكىر بىلەن جاۋاب قايتۇرۇشنى بىلىۋېلىشمىز لازىم. بىر ياندىن ئەمەلىي ھەرىكەتكە پاراللېل شەكىلدە پىكىرلەر تاۋلىنىپ، ئەقىللەر سۈزۈلۈپ، روھلار پاكلىنىپ ماڭمىقى لازىم. ئۇنداق بولمايدىكەن، پىكىردىكى تېيىزلىكلەرنىڭ، ھەرىكەتتىكى كالامپايلىقلارنىڭ ئوڭشىلىپ ساغلام بىر يولغا كىرىشىدىن، ساپانىڭ ئۆسۈشىدىن، ئىماننىڭ ساپلىشىشى ۋە كۈچىيىشىدىن ئۈمىد كۈتمىسەكمۇ بولىدۇ.\n\nمۇستەملىكىدىن قۇتۇلۇش ھېكايىمىزنىڭ مەركىزى ئىدىيەسى ئومۇميۈزلۈك ھالدا ئىلاھىي نىزامغا ئۇيغۇن ئۆزلۈكنى كەشىپ قىلىش، ئەسلىنى تېپىش ۋە ئۆزگىرىش ئىسلاھاتى بەرپا بولمايدىكەن، تەڭرىنىڭ بىزگە تۇتقۇزغان بۇ قىسقىغىنە پۇرسىتىدىن ئۈنۈملۈك نەتىجە قازىنىش مۇمكىن ئەمەس. قانۇنىيەتكە رېئايە قىلماي مۆجىزە كۈتۈش بۈگۈننىڭ رېئاللىقىدىن كۆپ يىراق. بۈگۈن زۇلۇم ئادالەت ئۈستىدىن، سەپسەتە ھەقىقەت ئۈستىدىن غالىب. ئادالەتنىڭ زۇلۇم ئۈستىدىن، ھەقىقەتنىڭ سەپسەتە ئۈستىدىن غالىب كېلىدىغان كۈنى كېلىشىنى ئارزۇ قىلساق، مەسلىكتىن يېشىلگەن ئويغىنىش بىز ئۈچۈن يېتەرلىك ئەمەس. مىللىي ئىرادە، ئىسلامىي روھ ئويغىنىشى، ئىلاھىي ئادالەت ئۈچۈن ئاداققىچە كۈرەش قىلىش ئويغىنىشى بەرپا بولۇشى لازىم. بەلكىم بۇلار بۈگۈنكى زەيپانە ھالىتىمىز ئۈچۈن كۈنىمىزنىڭ چۈشىدەك تۇيۇلۇشى مۇمكىن، بىراق، شۇنى ئۇنتۇماسلىق كېرەككى، بۈگۈننىڭ چۈشى، ئەتىنىڭ خىيالى، ئۆگۈننىڭ رېئاللىقى بولۇشى مۇمكىن. مەۋلانا رۇمىي ئېيتىدۇ: **«ئۇچار قۇشلارغا قارا، نە تېرىيدۇ، نە ئورايدۇ. شۇلارنىڭ نېسىۋىسىنى ئويلاشقان خۇدا سېنىڭ ھالىڭغا پەرۋاسىز قارارمۇ؟ يېتەركى، سەن قانداق ئىستەشنى بىل!»**. شۇنداق، ئادالەت ھامان غالىب كېلىدۇ. يېتەركى، بىز قانداق ئىستەشنى بىلەيلى!\n\n**يازار:** بۇرھان مۇھەممەد"}
{"title": "ياۋۇزلۇقنىڭ تەڭداشسىز ئۆرنىكى (مايىك پومپېئو لېكسىيەسىدىن ئارىيە)", "author": "بۇرھان مۇھەممەد", "date": "Unknown", "tags": [], "content": "# ياۋۇزلۇقنىڭ تەڭداشسىز ئۆرنىكى\n**- ئامېرىكا سابىق تاشقى ئىشلار مىنىستىرى مايىك پومپېئونىڭ شۇ ناملىق لېكسىيەسىدىن ئارىيە**\n\n> **ئىلاۋە:** «دۈشمەنگە تاقابىل تۇرۇش ئۈچۈن چوقۇم ئۇنىڭ سېنى مۇخاتەب ئالىدىغان پەيتىنى كۈتۈپ جىم يېتىشىڭ شەرت ئەمەس. روبىرو تۇرالىغۇدەك بولغانغا قەدەر دۈشمىنىڭنىڭ سۈرىتىگە ھەرقاچان ئېكىس بەلگىسى سىزىپ ئويناپ روھىڭنى ئۇرغۇتىشىڭمۇ، تۈرلۈك رېفلىكسلىرىڭ ۋە تۇتۇم – مەۋقەلىرىڭ ئارقىلىق ئۇنىڭغا ئۆزۈڭدەك بىر رەقىبىنىڭ بارلىقىنى، ياكى ئۆزۈڭنىڭ دۈشمىنىڭگە قارشى مەيداندىكىلەر بىلەن بىر سەپتە ئىكەنلىكىڭنى ئۇقتۇرۇپ تۇرۇشۇڭمۇ ئۆزىگە يارىشا بىر ئۇلۇغۋارلىق. ۋاقتى كەلگەندە غەلۋەڭ ئارقىلىق ئۇنى زېرىكتۈرۈشمۇ، تېرىكتۈرۈشمۇ بىر پوزىتسىيە. دەيمەنكى، نېمە قىلساڭ قاملاشتۇرۇپ قىل، زېرىكتۈر، تېرىكتۈر، ئەمما ئەسلا سۈكۈتۋاز بولما».\n\nمانا بۇ قۇرلار مېنىڭ كوللېكتىپ روھىي ھالىتىمىزدىكى دەپنىسى كېچىكىپ كەتكەن مېيىت مىسالى ئۆلۈكلەشكەن، كوللېكتىپ چىرىشكە قاراپ كېتىۋاتقان ھالىتىمىزنى كۆرگەندە، ھىدىنى سەزگەن، ئالامەتلىرىنى بايقىغان چاغلىرىمدا قالدۇرۇپ قويغان خاتىرىلىرىمدىن ئۈزۈندە. ئەگەردە يېقىنقى يىللار مابەينىدە مەزكۇر قۇرلارغا باب كېلىدىغان، ئىزچىللىقىنى يوقاتمىغان جانلىق بىرەر ئۆرنەكنى كۆرسىتىشكە توغرا كەلسە، بەلكىم كۈنىمىزنىڭ سىياسىي ئەربابلىرىدىن سابىق تاشقى ئىشلار مىنىستىرى **مايىك پومپېئو**نى مىسال قىلىپ كۆرسىتىش مۇمكىن.\n\nبۇ قۇرلارنى يېزىۋېتىپ يەنە نېمىلەرنى خاتىرىلەپ قويغانلىقىمغا قاراپ باقتىم. پۈتۈكلىرىم ئىچىدە مايىك پومپېئو ھەققىدە خېلى بۇرۇن يېزىپ قويغان بىر قىسىم خاتىرىلىرىم، ئىبرەت ئالغۇچى بولۇش ياكى ئىبرەتى ئالەمگە ئايلىنىش ۋەزىيىتى ئارىسىدىكى ۋەزىيىتىمىزنى چۆرىدەپ يېزىپ قويغان بەزى خاتىرىلىرىمنى ئۇچراتتىم ۋە قايتا كۆزدىن كەچۈرۈپ ئۈلگۈردۈم.\n\nمايىك پومپېئو كۆپچىلىك نەزىرىدە مەنسەپتىن ئايرىلىشتىن ئاۋۋال دۇنياغا ئۇيغۇرلارنىڭ باشتىن كەچۈرۈۋاتقان قىسمەتلىرىنىڭ **ئىرقىي قىرغىنچىلىق** ئىكەنلىكىنى جاكارلىغان شەخسلىكى بىلەن تونۇشلۇق بىر سېيما. ئۇ يەنە خىتاينىڭ بىزنىڭ تىللىقلارنىڭ ئاغزى بىلەن پىپەن قىلدۇرغان، «پومپاي» دەپ تىللاتقۇزغان شەخس. مايك پومپېئو دۈشمىنىمىزنىڭ دۈشمىنى بولۇش سۈپىتى بىلەن بىزنى بىزدىن ئۆتە بەش قولدەك بىلىشكە قىزىققان، تا بۈگۈنگە قەدەر خىتاي كوممۇنىست زېھنىيىتى تىلغا ئېىلىنغاندا، بىزنى مىسال قىلىشنى ئۇنتۇمىغان، خەلقىگە ۋە ۋەتىنىگە كېلىدىغان ئەڭ چوڭ تەھدىتىنىڭ قانداقتۇر بىرەر دىن ياكى مەزھەپ بولماستىن، **خىتاي كوممۇنىستىك پارتىيەسى**، يەنى بۈگۈنكى خىتاي ھاكىمىيىتى ئىكەنلىكىنى ئىزچىل تونۇتۇشنى توختىتىپ قويمىغان، بۇنىڭلىق بىلەنلا قالماستىن، كوممۇنىست زېھنىيەتلىك بۇ ياۋۇز ھاكىمىيەتنىڭ بىزنى بۇ قەدەر غالجىرلارچە تالان قىلىشىنىڭ، قېنىمىزنى شورىشىنىڭ ئارقىسىدىكى فاشىست ئىدېئولوگىيەسى بىلەنمۇ كۈرەش قىلىۋاتقان سىياسىي ئەربابلاردىن بىرى.\n\nمەنسەپتىكى پەيتلىرىدە سابىق پىرىزېنت ترامپنىڭ: «بۇ ئەبلەخ (شى جىنپىڭنى دېمەكچى) ساڭا ئۆچ بوپ كېتىپتۇ. تەنقىد تىلىڭنى توختىتىپ تۇر» دەپ بۇيرۇق سوققان چېغىدىمۇ، ئۆزىنىڭ «ھەقىقەتنى سۆزلەۋاتقانلىقىنى» ئىلگىرى سۈرۈش بىلەن پىكرىنى قوغدىغان، ھازىرغا قەدەر ئىزچىل شى قانخور رەھبەرلىكىدىكى كوممۇنىستىك پارتىيەگە، ئۇنىڭ ئامېرىكا ۋە دۇنياغا كەلتۈرۈۋاتقان ھەمدە كەلتۈرۈش مۇمكىنچىلىكى بولغان تەھدىد ۋە خەتەرلىرىنى تەنقىد قىلىشتىن توختاپ قالمىغان، رەسمىي مەنسەپتىن ئايرىلغاندىن كېيىنمۇ مەۋقەسىدە تۇرۇپ كېلىۋاتقان، كىتاب – ئەسەرلىرىدە، ئىجتىمائىي تاراتقۇلاردا خىتاي كوممۇنىستىك ھاكىمىيىتىگە قارشى تاتلىق – ئاچچىق تەشۋىقات زەربىلىرىنى ئۈزمىگەن، ھەر تۈرلۈك ئاچچىق - چۈچۈك رەددىيەلىرىنى داۋاملاشتۇرۇپ كېلىۋاتقان بىر سىياسەتچى.\n\nبەلكىم پومپېئونىڭ بۇ ئوبرازلىرى ھەممىمىزگە بولمىسىمۇ، ئۇنىڭ ئىش – پائالىيەتلىرىگە دىققەت قىلىپ كېلىۋاتقان قىسمەنلىرىمىزگە مەلۇم بولۇشى مۇمكىن. شۇنداقتىمۇ بۇ يەردە پومپېئونىڭ بىزدە دىققەت قىلىنىپ كەتمىگەن، قىلىنسىمۇ تىلغا ئېلىنىپ باقمىغان يەنە بىر ئوبرازى بار. ئۇ بولسىمۇ پومپېئونىڭ خىتاينىڭ مەزكۇر فاشىست ئىدېئولوگىيەسىنىڭ ئەسلى مەنبەسىگە قارشى ئەڭ ئوبرازلىق ۋە كەسكىن مەۋقە تۇتۇپ كەلگەنلىكى، خۇسۇسەن، خۇداسىزلىقتىن مەنبەلەنگەن فاشىست بىر ئىدېئولوگىيەنىڭ قولىغا كۈچ ۋە تېخنىكا چۈشۈپ قالغان ۋاقىتتا، ئىنسانلار ئارىسىدىكى دىن، ئىرق ۋە مىللەت جەھەتتىكى پەرقلىرىنىڭ تەھدىد نىشانى بولۇشى ئۇياقتا تۇرسۇن، ئۆز تۈرى بولغان «ئىنسان» تۈرىنىڭمۇ قانداق تەھدىد نىشانىغا ئايلىنىدىغانلىقىنى، خۇداسىزلىقنىڭ كوللېكتىپ كۈچنىڭ ئىككىنچى بىر كوللېكتىپ ئىنسانلار توپىنى شەپقەتسىزلەرچە ئەڭ ۋەھشىي ئۇسۇللاردا قىرغىن قىلىشقا قانداق ھەيدەكچىلىك قىلىدىغانلىقىنى، جۈملىدىن شەرقىي تۈركىستاندىكى ئىرقىي قىرغىنچىلىققا يېتەكچىلىك قىلىۋاتقان ئىدېئولوگىيەنىڭ بۇنى ئەڭ قەبىھ شەكىلدە ئىجرا قىلىۋاتقانلىقىنى دۇنياغا ئاڭلىتىشقا تىرىشىۋاتقان، فاشىست زېھنىيەتنىڭ پەردە ئارقىسىنى يېشىش ئارقىلىق بۇنى دۇنياغا ۋە ئامېرىكا خەلقىگە چۈشەندۈرۈشكە تىرىشىۋاتقان سىياسىي سېيما بولغانلىقىدۇر.\n\nبۇ مەنىدىن پومپېئونى ماددىياتلار دېڭىزىغا غەرق بولۇش گىردابىدىكى مەنىۋى چۆكۈشكە قارشى تەدبىر ئېلىش كېرەكلىكىنى تونۇپ يەتكەن، خۇداسىزلىقتىن مەنبەلەنگەن سىياسىي رېجىمنىڭ ۋاقتى كەلسە نېمىلەرنى قىلىدىغانلىقىنى «دىنى مەنسۇبىيىتى مۇسۇلمان بولغان، يەنى تىنچلىقپەرۋەر مۇسۇلمانلار ھېسابلىنىدىغان ئۇيغۇرلارنىڭ» بۈگۈنكى تەقدىرىنى خەلقىگە ئاڭلىتىش ئارقىلىق «كالىنىڭ بېشىغا كەلگەن كۈن موزاينىڭمۇ بېشىغا كېلىدىغانلىقىنى» ھېس قىلدۇرۇشقا، يەنى دىنداشلىرىنىڭ، ھەمدە ئامرىكا خەلقىنىڭ دەۋرىمىز خىتاي كوممۇنىستىك پارتىيەسىنىڭ زېھنىيىتىدىن سەگەك تۇرۇشقا، دىنىغا ۋە ئەقىدىسىگە يېپىشىشقا چاقىرىق قىلغان ئۆزگىچە سېيما دېيىشكە بولىدۇ.\n\nئۇنىڭ شەرقىي تۈركىستاندىكى مۇسۇلمان خەلقنىڭ ئازاب – ئوقۇبەتلىرىنى ئاڭلاتقان ۋاقىتتا، خىرسىتىيانلار توپىغا نىدا قىلىشى، شەرقىي تۈركىستان خەلقىنىڭ ئۆز دىنى ۋە ئەقىدىسىگە ھۆر ھالەتتە يېپىشىپ ياشاش پۇرسىتىگە ئىگە بولىشىغا دۇئا قىلىشقا چاقىرىشىدەك ئوچۇق پىكىرلىكى بەلكىم بىزگە كۆپ نەرسىلەرنى ھېس قىلدۇرۇشى مۇمكىن. بۇنداق چاغلاردا كىشىنى ئويلاندۇرىدىغىنى بىزگە  دۇنيانىڭ بۇ چېتىدە تۇرۇپ يەنە بىر چېتىدىكى بىزگە نە دىنىي، نە مەدەنىيەت مەنسۇبىيىتى تۈپتىن ئوخشىمايدىغان بىر سىياسىي ئوبرازنىڭ (مەيلى بۇنى ئۆزى بىلىدىغان بىرەر سىياسىي مەنپەئەت تاماسىدىن قىلغان بولسۇن ياكى راستتىنلا ئىنسانىي ۋە دىنىي قىممەت قارىشىنىڭ تەلەپ – تەقەززاسىدىن قىلغان بولسۇن) بۇ دەرىجىدە ھېسداشلىق قىلىشىنى قولغا كەلتۈرگىنىمىزدىن ئۈمىدلىنەمدۇق، ياكى ئۆز دىنداشلىرىمىز، سويداشلىرىمىزدىن ھالقىپ باشقا دىندىكىلەرنىڭمۇ ئۆز تەقدىرى ۋە كېلەچىكىگە قارىتا تەھدىدلەرنى بىر تەرەپ قىلىشتا مىسال قىلىدىغان ئۆرنەككە، مۇنداقچە ئېيتقاندا، ئۆزىمىز ئىبرەت ئىلىشقا ئۈلگۈرمەي تۇرۇپ ئۆزگىلەر ئۈچۈن ئىبرەتى ئالەمگە ئايلىنىپ قالغانلىقىمىزغا ئېچىنامدۇق، بۇنىسى مۇئەمما.\n\nپومپېئونىڭ نېمە ئۈچۈن شى قانخورنىڭ ۋە نۆۋەتتىكى خىتاي ھاكىمىيىتىنىڭ دىققەت نىشانى بولغانلىقى، پومپېئونى ئوچۇقتىن ئوچۇق ھۇجۇم نىشانى قىلىپ بىزنىڭ تىللىقلارغا بىزنىڭ تىلىمىز بىلەن تىللاتقۇزغانلىقىنىڭ ھېكمەت سىرى مېنىڭچە تېخى بىزدە كەڭ مۇھاكىمە قىلىنغىنى يوق. بۇ نۆۋەت سەھىپىمىز بۇ خۇسۇسقا دەسلەپ قىلىش يۈزىسىدىن مايىك پومپېئونىڭ تۆۋەندىكى ئۇلىنىشتىكى لېكسىيەسىنىڭ بىزگە مۇناسىۋەتلىك ۋە بىزنىڭ دىققىتىمىزنى تارتىدىغان بەزى بۆلەكلىرىنى ئورتاقلاشماقچى.\n\nئۇشبۇ لېكسىيەنى ئوقۇغان ئوقۇرمەنلەرگە سوئالىمىز بۇندىن ئىلگىرىكى مەلۇم بىر ماقالىمىزدە دەپ ئۆتكىنىمىزدەك: ئىبرەت ئالامدۇق، ياكى ئىبرەتى ئالەمگە ئايلىنىشنى داۋام قىلامدۇق؟ قوپالراق تەبىر بىلەن ئېيتساق، بىز يەنە نېمىنى ساقلاۋاتىمىز؟ ئىبرەت ئېلىشنىمۇ؟ ياكى ئىبرەتكە ئايلىنىشنىمۇ؟ ۋەياكى بىر پۈتۈن سازايى ئالەم ھالىتىمىز بىلەن تارىخقا پۈتۈلۈشنىمۇ؟\n\n---\n\n## ياۋۇزلۇقنىڭ تەڭداشسىز ئۆرنىكى\n\n**لېكسىيە بەرگۈچى:** سابىق تاشقى ئىشلار مىنىستىرى مايىك پومپېئو\n**تەرجىمىدە:** بۇرھان مۇھەممەد\n\nبۈگۈن بۇ يەردە تەڭرىگە ئىشىنىدىغان مۇشۇنداق چوڭ تىپتا كۆپچىلىكنى كۆرۈپ ئولتۇرغىنىم مەن ئۈچۈن تولىمۇ مەنىدار. مانا بۇ مەن بىلگەن، مەن ياخشى كۆرگەن ئامرىكا. بۈگۈن مەن سىلەرگە ئەتىگەن «ئۇ بۇنىڭغا ئەرزىيدۇ»، «ئەرزىيدۇ»، دەپ ئوقۇلغان دېكلاماتسىيەگە چۈشىدىغان، يەنى ھەممىمىزنىڭ بىرلىكتە تىرىشچانلىق كۆرستىشىمىزگە ئەرزىيدىغان بىر خۇسۇسنى سۆزلەپ بەرمەكچىمەن.\n\nگەپنى بۇندىن تەخمىنەن ئۈچ يىل ئاۋۋالدىن باشلىشىمغا توغرا كېلىدۇ. ئۇ چاغلاردا مەن مەركىزىي ئاخبارات ئىدارىسىنىڭ باشلىقى ئىدىم. ئۇ كۈنى كېچە بۇيى ئۇچتۇق. ئۇ ۋاقىتلاردا مەن يەنە ئامېرىكىدىكى ئەڭ ئالدىنقى قاتاردىكى دىپلۇمات ئىدىم. ئايرۇپىلاندىن چۈشۈشۈمگە، پەستە مېنى ساقلاپ تۇرغان ئەتىرەت ئەزالىرىدىن بىرى  ئالدىمغا كېلىپ مېنى كۈتىۋالدى ۋە قول ئېلىشىپ كۆرۈشۈشۈم بىلەن قولۇمغا ئالىقانچىلىك چوڭلۇقتىكى بىر ئىنجىلنى تۇتقۇزۇپ قويدى. مەن بۇ كۈتۈۋالغۇچىنى تونۇمايتتىم ۋە ھازىرغىچە ئۇنىڭ كىم ئىكەنلىكىنىمۇ بىلمەيمەن. كېيىن مەن ماشىنامغا ئولتۇرۇپ يولنى داۋام قىلدىم. مەن بارغان ئۇ جاي دۇنيادىكى مۇرەككەپ بىر جاي ئىدى. قولۇمدىكى ئىنجىل بەكلا ئۇپرىغان، كونىراپ كەتكەن بولۇپ، كىتاب ئارىلىقىغا ماڭا ئاتاپ مۇنداق بىر سۆز يېزىلغانىدى:\n\n> ھۆرمەتلىك باشلىق، سىز ماڭا ۋە دۇنياغا يول كۆرسەتكۈچى نۇر بولدىڭىز. تەڭرىم سىزنى ئۆز پاناھىدا ساقلىسۇن!\n\nكېيىن بىلسەم، ئۇ كىشى ئەسلىدە ئىچكى ئىشلار مىنىستىرلىكىنىڭ ئادىمى ئىكەن. مانا كۈنلەر ئۆتۈپ ئۇنىڭ تەشكىلاتىنى ئۆزۈمنىڭ باشقۇرۇپ قېلىشىنى كىممۇ ئويلىغان دەيسىلەر. ئەمما مەن ئۇ كېچە شۇنى تونۇپ يەتكەنىدىم: مەن ھېچ بولمىسا ئاشۇ پەيتلىرىمدە بىر كىشىنىڭ بولسىمۇ ھاياتىنى بۈگۈن ئەتىگەن بۇ يەرگە ئىبادەت قىلىش ۋە ئىمانلىشىش ئۈچۈن كەلگەنلەرگە يېقىنلاشتۇرۇشقا خىزمەت قىلىپتىمەن.\n\nئەلۋەتتە، مېنىڭ بۇلارنى دېيىشىم قانداقتۇر ئالدىڭلاردا پەخىرلىنىۋېلىش ئۈچۈن ئەمەس. بۇلارنى تىلغا ئېلىشىم، ھەممىمىزگە مەسئۇلىيىتىمىزنى ئەسلىتىش، خالاس! دېمەكچى بولغىنىم، مەيلى قەيەرگە بارمايلى، بىزنىڭ نۆۋەتتىكى مەجبۇرىيىتىمىز يورۇقلۇق تارقىتىش، ئاممىۋى، ئىجتىمائىي سەھنىلەردە ئىمانىمىزنى مۇھاپىزەت قىلىش بولۇپ تۇرۇپتۇ. بۇ ھەقىقەتەن زۆرۈر بىر ئىشقا ئايلىنىپ قالدى.\n\nشۇنى سەمىمىيەت بىلەن ئېيتايكى، كۈنىمىزدە ئاممىۋى سەھنىلەردە ئىماننى مۇھاپىزەت قىلىش مەسىلىسى پەقەتلا قانۇنغا ئۇيغۇن بىر ئىشتەك قارىلىپ ئۆتۈپ كېتىدىغان ئىش ئەمەس، ئۇ ئۆز نۆۋىتىدە مەجبۇرىيەت ئىشىدۇر. بۇ بىر كۈچەيتىش مەسىلىسى بولماستىن، بەلكى ھەربىرىمىزدىن ئەقەللىي كۈتۈلۈۋاتقان تەلەپ بولۇپ قالدى. بولۇپمۇ بۈگۈنكىدەك كىرىزىسلىق ۋاقىتلاردا شۇنداق…\n\nئاممىۋى سەھنىلەردە ئىماننى مۇھاپىزەت قىلىش مەسىلىسى نورمال بىر مەسىلە سۈپىتىدە قارالماسلىقى، زۆرۈرىيەت مەسىلىسى قاتارىدا قارالمىقى لازىم. مەيلى قەيەردە بولايلى، كىشىلىك ھاياتىمىزدا، ئىجتىمائىي سەھنىلەردە، ئۆيىمىزدە، سىرتلاردا، ئىش ئورۇنلىرىدا  ۋە ھەربىر ئىش - پائ‍الىيەتلىرىمىزدە، ئىمكانىيىتىمىز يەتكەنچە ئىمانىمىزنى ئەڭ گۈزەل رەۋىشتە مۇھاپىزەت قىلىش ھەربىرىمىزنىڭ، جۈملىدىن بۈگۈنكى مۇشۇ سورۇندىكىلەرنىڭ، ھەمدە ئىجتىمائىي تاراتقۇلار ۋاسىتىسى بىلەن بۇ يىغىلىشنىڭ نەقمەيدان تاماشىبىنى بولۇۋاتقان ھەربىر كىشىنىڭ باش تارتىپ بولماس بۇرچى.\n\nقارىسام بۈگۈن يېڭىدىن ئىمان ئېيتقان ئۈچ كىشىنى كۈتۈۋېلىپسىلەر، دېمەك بۇلارمۇ قەيەرگە بارمىسۇن، يورۇقلۇق تارقىتىشتىن ئىبارەت مەجبۇرىيەتنى، ئىمانغا چاقىرىش مەسئۇلىيىتىنى ئورۇندايدۇ، دېگەن گەپ. بۇمۇ بىر ياخشى ئەھۋال.\n\nمەن ھازىر ئادەتتىكىدەكلا بۇرۇنقى تېكساستا سۆزلەپ تۇرۇپتىمەن. بىلىمەن، ئارىمىزدا تېكساسنى تېخىچە  ئايرىم دۆلەت دەپ ئويلايدىغانلار بار (چاقچاق). لېكىن رېئاللىق ئۇنداق ئەمەس. ھەتتا خىزمەت گۇرۇپپامدىكىلەرمۇ ماڭا تېكساسنىڭ يېڭى دۆلەت ئەمەسلىكىنى ئەسكەرتىپ تۇرۇشىدۇ (ھەممە كۈلۈپ كېتىشىدۇ). ئەمما مەن، ئامېرىكىدىكى ئەڭ ئالدىنقى ئورۇندىكى بىر دىپلومات بولۇش سۈپىتىم بىلەن ئىشەنچ قىلالايمەنكى، ئامرىكا خەلقىنىڭ  مەن ۋە تاشقى ئىشلار مىنىستىرلىكىدە بىرلىكتە خىزمەت قىلىۋاتقان گۇرۇپپا ئەزالىرىمنىڭ ھەر كۈنى دېگۈدەك دۇنيا بويلاپ نېمە ئىشلارنى قىلىۋاتقانلىقىنى چۈشىنىپ يېتىشى زۆرۈر بولۇپ قالدى.\n\nشۇ تاپ مەن بۇ يەرگە جەم بولۇشىمىزنىڭ، بولۇپمۇ دوست – بۇرادەرلىرىمىز ۋە قەۋم – قېرىنداشلىرىمىز بىلەن بىرلىكتە ئەركىن – ئازادە ئىبادەت قىلىش ۋە تەڭرىنى سۆيۈش پۇرسىتىمىز بولغانلىقىنىڭ ئۆزىنى بىر نېمەت دەپ قارايمەن. بۇ مەنىدىن بىز مۇشۇنداق بىر ئۇلۇسنى قۇرۇپ چىققان دۆلەت ئاتىلىرىمىزغا مىننەتدارلىق بىلدۈرۈشىمىز كېرەك. شۈكرىكى، ئۇلار بىزگە مانا مۇشۇنداق تەڭدىشى يوق بىر ماكاننى قۇرۇپ بەردى. ھەر قېتىم دۇنيانى كەزگىنىمدە، ھەركۈنى دېگۈدەك بۇ ماكاننىڭ ئۆزگىچە خاسلىقلىرىنى كۆز ئالدىمغا كەلتۈرىمەن.\n\nئەنە شۇ دۆلەت ئاتىلىرىمىز ئۆز ۋاقتىدا ئامېرىكىنى يەھۇدىي ۋە خىرىستىيان دىنى پىرىنسىپلىرى ئاساسىدا قۇرۇپ چىقىۋاتقانلىقىنىڭ پەرقىدە ئىدى. ئۇلار مۇۋەپپەقىيەتلىك بىر ئۇلۇس بەرپا قىلىش ئۈچۈن كوللېكتىپ روھقا قانداق قىلىپ ئىماننى جايلاشتۇرۇشنى بىلگەن ئىدى. چۈنكى، ئۇلار بارچە ئىنسانلارنىڭ تەڭرىنىڭ سۈرىتى ئاساسىغا يارالغانلىقىنى، ئۇلارنىڭ شەرەپ - ئىززەتكە لايىقلىقىنى، قانۇن – دەستۇرلىرىمىزنىڭ قانداقتۇر بىرەر ھۆكۈمەت تەرىپىدىن ئ‍ۈندۈرۈلگەن بولماستىن، بەلكى ئۇلۇغ تەڭرى تەرپىدىن مەنبەلەنگەنلىكىنى بىلەتتى.\n\nئۇلار يەنە تەڭرىنىڭ بىر قاتار ئەخلاقىي مىزانلارنى بېكىتكەنلىكىنى بىلەتتى. بىز ياشاۋاتقان بۇ خىل ياشاش تەرزىنىڭ پۈتكۈل دۇنياغا نىزام ۋە گۈللىنىش ئېلىپ كېلىدىغانلىقىنى تونۇپ يېتىگلىك ئىدى. بۇنى ئەڭ گۈزەل ئۇسلۇبتا بايان قىلغۇچىلاردىن بىرى جورج ۋاشىڭگىتون بولۇپ، ئۇ شۇنداق دېگەنىدى: «دىن ۋە ئەخلاق سىياسىي ئۇيغارلىققا باشلاپ ماڭغۇچى بارچە يۆنىلىشلەر، ئەنئەنىلەر ئارىسىدا ۋاز كېچىشكە بولمايدىغان مۇھىم ئاساسىي تايانچلاردۇر».\n\nئۇلار يەنە ئىنساننىڭ ئىززەت – شەرىپىنى قوغداش مەسىلىسىنى ئاساسىي قانۇن - دەستۇرلىرىمىزغا كىرگۈزگەن. بىز بۇلارنى ھېچقاچان نەزەردىن ساقىت قىلىۋەتمەسلىكىمىز كېرەك.\nئەمەلىيەتتىمۇ بىز بۇلارنى تاشقىي ئىشلار مىنىستىرلىكى بولۇش سۈپىتىمىز بىلەن كۈچىمىزنىڭ يېتىشىچە ئەكس ئەتتۈرۈشكە تىرىشىپ كېلىۋاتىمىز. بولۇپمۇ بۇ نۆۋەت بۇ ۋىرۇسقا، يەنى خىتايدىن كەلگەن بۇ ۋىرۇسقا تاقابىل تۇرۇشتا دۇنياغا رەھبەرلىك قىلدۇق. بىز يەنە نۇرغۇن ئىنسانپەرۋەرلىك ۋە تېخنىكىلىك ياردەملەرنى تەقدىم قىلدۇق ۋە قىلىشنى داۋاملاشتۇرۇۋاتىمىز.\n\nيېقىندا مەن سۇرىنام، گايانا قاتارلىق دۆلەتلەرگە باردىم. ۋېنېزىئۇلا ۋە برازىلىيە ئوتتۇرسىدىكى ھۇدۇدلارغا جايلاشقان رايونلارنى كەزدىم. ئۇ يەرلەردە مەن بادۇرونىڭ شەپقەتسىز رېجىمىدىن قېچىپ كەلگەن، بالىلىرىنى بېقىش ئۈچۈن بىر توغرام نانغا، بىر يۇتۇم سۇغا زار ئۆتۈۋاتقان كۆچمەنلەرگە ياردەم قىلىۋاتقان ئامېرىكىلىقلارنى ئۇچراتتىم.\nئارىدا مېنىڭمۇ بىرقانچە كۆچمەن بىلەن بىرلىكتە دۇئا قىلىش پۇرسىتىم بولدى. ئۇ يەردە مەن ئامېرىكىلىقلارنىڭ ئۆز كۈچىنى نامايان قىلىۋاتقانلىقىغا، ئىجتىمائىي سەھنىلەردە، ئاشۇ قىيىن ۋەزىيەتتە قالغان كىشىلەرگە ياردەم قىلىش ئۈچۈن ئىمانلىرىنى ئوتتۇرىغا قويۇۋاتقانلىقىغا شاھىت بولدۇم. بۇمۇ ئەمەلىيەتتە ئامېرىكىنىڭ كاتتا ئالىيجانابلىقىنىڭ بىر ئىپادىسى.\n\nتوغرا، ھازىر دۆلىتىمىزدە سىزنىڭ ھەرقانداق بىر دىنغا ئېتىقاد قىلماسلىق ئەركىنلىكىڭىز بار. ئۇلۇسىمىزمۇ رەسمىي يوسۇندا بىرەر دىننى مەجبۇرلاپ تاڭمايدۇ. دۆلەتنىڭ قۇرغۇچى ئاتىلىرى ئويلاشقىنىدەك بۇمۇ توغرا. ئەمما بىز ئىمان يوقىتىلىش ئوبېيىكتى بولغان چاغدا، بىر قىسىم دۆلەتلەردە ئوتتۇرىغا چىققان مەنزىرىلەردىن دەرس چىقىرىشنى بىلىشىمىز كېرەك. قانداق قىلىش كېرەكلىكىنىڭ جاۋابىمۇ بىزگە مەلۇم.\n\nيۇقىرىدا مېنىڭ ئۇزۇن يىللار شەرقىي ۋە غەربىي گېرمانىيە ھۇدۇدلىرىدا ياش ئوفىتسېر جەڭچى بولۇپ ئىشلىگەنلىكىم تىلغا ئېلىپ ئۆتۈلدى. مەن چېگرادىكى چاغلىرىمدا كوممۇنىست ساقچى دۆلىتى بولمىش شەرقىي گىرمانىيەنى، ئۇ يەردىكى خەلقنىڭ چىرايىدىكى قورقۇش ۋە سولغۇنلۇقلارنى ئۆز كۆزۈم بىلەن كۆرگەنىدىم. بىز دۇنيا تارىخىنى، جۈملىدىن مىلىيونلاپ ئىنسانلارنى قىرغان خۇداسىز گېتلىرنى ۋە خىتاي پىرىزېنتى ماۋزىدۇڭنى ئۇنتۇپ قالماسلىقىمىز كېرەك. بۈگۈنكى كۈندىكى خىتاي كوممۇنىستىك پارتىيەسىنىمۇ ھەم شۇنداق. كۈنىمىزدە خىتاي كوممۇنىستىك پارتىيەسىنىڭ رېجىمىدەك ئىنسانلىقنىڭ شەرەپ – ئىززىتىگە قارشى ۋەيران قىلغۇچ جىنايەتلەرنى ئۆتكۈزۈۋاتقان باشقا ئىككىنچى بىر رېجىم تېپىلمايدىغانلىقىنى جەزىملەشتۈرەلەيمەن.\n\nسىلەرگە ئېيتسام، ئارىمىزدىكى نۇرغۇن كىشىلەر بىلىپ كەتمەيدىغان، خىتاينىڭ غەربى قىسمىغا جايلاشقان «شىنجاڭ» دەپ ئاتىلىدىغان بىر جاي بار. ئۇ يەردە مىلىيونلىغان خەلق ئەقەللىي كىشىلىك ھەق – ھوقۇقلىرى دەپسەندە قىلىنغان ھالدا جازا لاگېرلىرىغا سولانماقتا. ئۇلار لاگېرلارغا سولىنىپلا قالماي، مەجبۇرىي تۇغماس قىلىۋېتىلىدۇ، قورساقتىكى بالىلىرى مەجبۇرىي قىرقىپ چۈشۈرۈۋېتىلىدۇ. مانا بۇلار خىتاي كوممۇنىستىك پارتىيەسى قىلىۋاتقان ۋە ئەسىرلەر ما بەينىدە بىرەر مەدەنىيەتتە سادىر بولۇپ باقمىغان ياۋۇزلۇقلاردىن پەقەت بىر قىسىملىرى. مەن بۇ ياۋۇزلۇقلارنى مۇشۇ ئەسىرنىڭ يۈزىگە سۇۋالغان نۇمۇسلۇق قارا داغ دەپ قارايمەن. خىتاي كوممۇنىستىك پارتىيەسىنىڭ قىلىۋاتقان بۇ ھۇجۇملىرى ئەمەلىيەتتە ئىمانغا قارشى ئېچىلغان ئۇرۇشنىڭ بىر تۈرى. ئۇلار ئىماننى ئاممىۋى سەھنىلەردىن تەلتۈكۈس سۈپۈرۈپ تاشلىۋەتمەكچى.\n\nمېنىڭ خىتاي بىلەن چېگىرداش بەزى دۆلەتلەرگە بېرىش پۇرسىتىم بولدى. ئۇ يەردە مەن جازا لاگېرلىرىغا تۇتقۇن قىلىنغان كىشىلەرنىڭ بىر قىسىم ئائىلە ئەزالىرى بىلەن ئۇچراشتىم. بىر ئايال ماڭا ئايرىم خەت يېزىپ «بۇنى پۈتكۈل دۇنياغا ئاڭلىتىشىڭلارنى ئۆتىنىمەن» دەپتۇ. سىلەرگە مەن خەتنىڭ بەزى يەرلىرىنى ئوقۇپ بېرەي:\n\n> «ھۆرمەتلىك قېرىنداشلىرىم، ھەدە – سىڭىللىرىم، ھەممىڭلاردىن ماڭا ۋە ئائىلەمگە دۇئا قىلىپ قويۇشۇڭلارنى سورايمەن. ئېرىمنىڭ <شىنجاڭ> دا تۇتقۇن قىلىنغىنىغا ئالتە ئايدىن ئاشتى. دەسلەپكى ۋاقىتلاردا تۈرمىدىن ماڭا تېلېفون قىلىپ ئۆزىنىڭ ئەھۋالىنىڭ ياخشىلىقىنى ئېيتاتتى ۋە مېنى خاتىرجەم قىلىشقا تىرىشاتتى. ئەمما ھازىر مەندىكى بىردىنبىر چارە ئاللاھقا دۇئا قىلىش بولۇپ قالدى. ئ‍ېرىمنى ماڭا قايتۇرۇپ بەرسىكەن، دەپ ھەر كۈنى دۇئا قىلىپ ئۆتۈۋاتىمەن».\n\nمانا بۇلار ئاممىۋى ساھەلەردە، ئامرىكىدا ۋە پائالىيەت دائىرىمىزدىكى ھەممە جايدا بىزدىن ئىماننى مۇھاپىزەت قىلىشىمىزنى تەلەپ قىلىۋاتقان جىددىي كىرىزىسلار. بىز خىرىستىيان بولۇش سۈپىتىمىز بىلەن بۇنى قىلىشقا مۇكەللەپمىز. بۇ يەنە ئامرىكىلىقلار بولۇش سۈپىتىمىز بىلەن زىممىمىزغا چۈشكەن مەسئۇلىيەت.\n\nھازىر سىلەردىن كۈتۈلۈۋاتقان بىرىنچى ئىش ماڭا خەت يازغان بۇ ئايالغا دۇئا قىلىشنى مۇشۇ يەردە ئۇرۇنداش، ھەر ھەپتىدە ۋە ھەر كۈنى بۇنى داۋاملاشتۇرۇش، مۇشۇنىڭغا ئوخشاش دۇنيانىڭ ھەرقايسى جايلىرىدىكى ئىنسانىي قېرىندىشىڭلارغا، ھەدە – سىڭىللىرىڭلارغا ئۇلارنىڭمۇ ھامان بىر كۈنى بىز بەھىرلىنىپ ياشاۋاتقان ئەركىنلىكىلەردىن بەھرىمەن بولۇشى ئۈچۈن، شۇنچە ئېغىر سىناقلاردا تۇرۇپمۇ ئىمان - ئەقىدىسىدە مۇستەھكەم تۇرالىشى ئۈچۈن دۇئا قىلىش بولۇپ تۇرۇپتۇ....\n\n---\n**لېكسىيەنىڭ تولۇقى بۇ يەردە:**\n[YouTube Link](https://www.youtube.com/watch?v=zVI5USM7B3Y)\n\n**مەنبە:** ئويغاقلار دۇنياسى سەھىپىسى"}
{"title": "ياخشىلىقنىڭ مۇكاپاتى، يامانلىقنىڭ جازاسى بار", "author": "بۇرھان مۇھەممەد", "date": "1949-05-05", "tags": [], "content": "# ياخشىلىقنىڭ مۇكاپاتى، يامانلىقنىڭ جازاسى بار\n\nمۇقەددەس ئىسلام دىنىمىزدىمۇ دۇنيادا چوڭ - كىچىك ھەربىر ئىشنى قىلغاندا، ئىشنىڭ ياخشىسىنى قىلىشقا بۇيرۇيدۇ. ياخشىلىق ھەربىر ئىنساننىڭ سائادەت ئاچقۇچىدۇر. خۇدايىتائالا بۇ دۇنيادا ياخشى ئىشلار بىلەن مەشغۇل بولغان ئىنسانلارغا ھەر ئىككى ئالەمدە كۆپلەپ بەخت - سائادەت ئاتا قىلىدۇ. شۇنىڭدەك بۇ دۇنيادا يامان ئىشلار بىلەن مەشغۇل بولغانلارنى دۇنيادىمۇ، ئاخىرەتتىمۇ كۆپلەپ پالاكەتلەر بىلەن جازالايدۇ. ياخشىلىقنىڭ مۇكاپاتى ئىككى دۇنيادا كۆرۈلگىنىدەك، يامانلىقنىڭ جازاسىمۇ ئىككى دۇنيادا كۆرۈلىدۇ.\n\nئىجتىمائىي ھاياتتا ياخشى ئىنسان ھەر ۋاقىت خەلق ئارىسىدا ھۆرمەت ۋە ئىززەت ئىچىدە ئۆتىدۇ. يامان ئىنسان خورلۇق، پالاكەت ئىچىدە كۈن كەچۈرىدۇ. ياخشى ئىنساننى خەلق ھېچقاچان يامان دەي دەپمۇ دېيەلمەيدۇ. يامان دەپ ئەيىبلەشكە ۋىجدانىمۇ كۆتۈرمەيدۇ. ھەرقانداق بىر يامان ئىنساننىمۇ خەلق ياخشى دەپ تەرىپلەشكە ۋىجدانى كۆتۈرمەيدۇ. ياخشى ئىنسان ھەر ۋاقىت خەلق ئارىسىدا بېشىنى ئېگىز كۆتۈرۈپ خۇشخۇي يۈرەلەيدۇ. يامان ئىنسان بولسا، خەلق ئارىسىدا باش كۆتۈرۈپ يۈرىمەن دەپمۇ يۈرەلمەيدۇ، ھەمىشە ۋىجدان ئازابى ئىچىدە ئۆتىدۇ. شۇڭا ياخشى ئادەمنىڭ مۇكاپاتىنى بېرىدىغىنىمۇ، ياماننىڭ جازاسىنى بېرىدىغىنىمۇ خەلقنىڭ ئۆزىدۇر. شۇڭا كىم بولۇشىدىن قەتئىينەزەر، پۇرسەت قولۇمغا كەلدى، ئەمدى نېمە قىلسام قىلىۋالالايمەن، بۈگۈن مېنى ھېچكىم جاۋابكارلىققا تارتالمايدۇ، دەپ تۈرلۈك يامان ئىشلارغا كىرىشمىسۇن! چۈنكى پۇرسەت دېگەن ئىنساننىڭ قولىدا مۇقىم تۇرىۋەرمەيدۇ. ئۇنىڭدىن ھېساب ئالىدىغان، قىلغان يامانلىقىنىڭ جازاسىنى بېرىدىغان پۇرسەتلەرمۇ كېلىپ قالىدۇ.\n\nبۈگۈن مانا بۇنىڭ بىر مىسالى كۆز ئالدىمىزدا تۇرۇپتۇ. قولۇمدا ھوقۇقۇم بار، پۇرسەت مېنىڭ، مېنى ھېچكىم جاۋابكارلىققا تارتالمايدۇ، دەپ خەلققە قىلمىغان يامانلىقى قالمىغان شىڭ شىسەي ۋە ئۇنىڭ جاللاتلىرى ئاخىرى خەلقنىڭ قاتتىق نەپرىتى ۋە قارغىشىغا ئۇچرىدى. ئۇلار قايسى بىر خەلق ئارىسىدا بېشىنى كۆتۈرۈپ يۈرەلىدى؟ قايسى بىرى قان يۇتۇپ، روھىي ئازاب ئىچىدە ئۆتمىدى؟ قايسى بىرى خەلقنىڭ قىساس ئېلىشىدىن قورقۇپ ھەر زامان قېچىپ، مۆكۈپ، سولىنىپ يۈرمىدى؟ قايسى بىرىنىڭ يېگەن غىزاسى غىزا، كۆرگەن كۈنى كۈن بولدى؟\n\nيېقىندا شىڭ شىسەينىڭ جاللاتلىرىدىن بىرى بولغان چىيۇ دېڭكوڭ لەنجۇدا ئاخشىمى ئويۇندىن قايتىپ كېلىۋاتقاندا سۇيىقەستكە ئۇچراپ ئۆلدى. مانا بۇ ئۇنىڭ يامانلىقىغا خەلق تەرىپىدىن بېرىلگەن بىر جازادۇر. يېقىندا يەنە شىڭ شىسەي جاللاتلىرىدىن بىرى ئۈرۈمچىگە كەلگەنلىكى مەلۇم بولغان ھامان ئۈرۈمچى خەلقى ئۇنىڭدىن قىساس ئېلىش ئۈچۈن غەليان قوزغىدى. گېزىتلەرمۇ خەلقنى قىساس ئېلىشقا دەۋەت قىلدى. مۇشۇنىڭغا ئوخشاش خەلققە زىيىنى تەگكەن، خەلقنى قاخشاتقانلار ھېچقاچان خاتىرجەم ھايات كەچۈرەلمەيدۇ.\n\nبۈگۈنكى جەمئىيىتىمىزدە شېڭ شىسەي ۋە ئۇنىڭ جاللاتلىرىدەك زالىملار بولمىسىمۇ، لېكىن ئۇلارسىمان يامان ئادەملەر يوق ئەمەس. بۈگۈن يۇرتىمىزنىڭ ھەربىر پۇچقىقىدا قولۇمدا پۇرسىتىم بار، ھېچكىم ماڭا گەپ قىلالمايدۇ، دەپ تۈرلۈك بۇزۇقچىلىق، يامان يوللاردا يۈرگەن ئادەملەر يوق دەپ ئېيىتالمايمىز. بۇنداق ئادەملەر «ھاياتىم چوقۇم مۇشۇنداق ئۆتىدۇ، مېنىڭ ئارقا تېرىكىم ھامان ماڭا تېرەك بولۇپ بېرىدۇ» دەپ ئويلايدۇ. بۈگۈننىڭ ئەتىسىمۇ بارلىقىنى ئويلىمايدۇ. خەلق ھەرقاچان ئالدىمدا تېز چۆكۈپ تۇرىدۇ، ئۇرساممۇ، ئەزسەممۇ، يانچىساممۇ، بۇلىساممۇ، تالىساممۇ، قامىساممۇ، قىيىنىساممۇ، ئالدىساممۇ، خىيانەت قىلساممۇ، ئۇلار ماڭا ئالىيىپمۇ قارىيالمايدۇ، دەيدۇ. خەلقنىڭ ئەتە - ئۆگۈن ھېساب ئالىدىغانلىقىنى بىلمەيدۇ. زامان ئايلىنىپ زالىملارنى خەلق ئالدىدا تېز چۆكتۈرۈپ بېرىدىغانلىقىنى ئويلاشمايدۇ.\n\nئەمەلىيەتتە يۇرتنىڭ ھەربىر پۇچقىقىدا يامانلارنىڭ قارشىسىدا تۇرغان ياخشىلارمۇ بار. گەرچە ياخشىلار يامانلارنىڭ ئالدىدا مەلۇم مۇددەت باش كۆتۈرەلمىسىمۇ، ئەمما ئۇلار ھەر ۋاقىت خەلقىنىڭ ھىمايىسىگە ئىگە بولۇپ تۇرىدۇ. بىر كۈن بولمىسا بىر كۈنى خەلق ئالدىدا چوڭ - چوڭ مۇكاپاتلارغا ئىگە بولىدۇ. يامانلار ئالدىدا باش كۆتۈرەلمىگەن بولسىمۇ، لېكىن خەلق ئالدىدا ھېچقاچان روھىي ئازاب ئىچىدە قالمايدۇ. ياخشىلارنىڭ ئىستىقبالى ھەر ۋاقىت پارلاقتۇر.\n\nشۇڭلاشقا يۇرتىمىزدىكى چوڭ - كىچىك ھەممە كىشىلەرنىڭ ياخشىلىق تەرەپكە قاراپ مېڭىشىنى ئۈمىد قىلىمىز. ياخشىلار ياخشىلىقىنى كۈندىن - كۈنگە ئارتتۇرۇپلا قالماي، خۇدايىم ھەمدە ئىنسانلارنىڭ ئالدىدا ئىززەت - ھۆرمىتىنى يۇقىرىلاتقاي! يامانلار تۈپەيلى ئۆتكەن ۋاقتىنىمۇ بىلەر - بىلمەس ھالغا كېلىپ قالغان خەلقنى ئاقارتىش ئۈچۈن بۈگۈندىن باشلاپ خەلقىگە ۋە يۇرتىغا ياخشىلىق قولىنى سوزغاي! ئىمكانقەدەر ياخشىلىق قىلىپ، ئىستىقبالىنى ئايدىڭ قىلغاي!\n\nبەندىنىڭ تەۋبىسىدىن ئاللاھ ئۆتىدۇ. ئەمما بۇ ئۆتۈش يامانلىقنى تاشلاپ ياخشىلىققا قاراپ مېڭىشنى شەرت قىلىدۇ. ھەربىر يامان ئىنسان ئۆزىنىڭ يامانلىقىنى بىلىپ تۇرۇپ تەۋبە قىلىپ، ياخشىلىق تەرىپىگە ماڭسا، ئىنسانلارمۇ ئۇنىڭدىن ئۆتكەن خاتالىقلارنى كەچۈرىدۇ.\n\nياخشىلىقنى ياكى ياخشى دېگەن نامنى پۇلغا سېتىۋالغىلى بولمىغاندەك، ھەربىر يامانلىقنىمۇ، يامان دېگەن نامنىمۇ پۇلغا يۆلەپ تۇرۇپ پېشانىدىن يۇيۇپ تاشلىۋەتكىلى بولمايدۇ. ياخشى نام ياخشى ئىشتىن، يامان نام يامان ئىشتىن كېلىدۇ.\n\nكۆز ئالدىمىزدىكى ئىشلاردىن ئىبرەت ئېلىپ يۇرتىمىزدىكى ھەربىر شەخس ياخشىلىققا يۈزلەنسۇن، يامانلارنى ياخشىلىققا دەۋەت ئەتسۇن! يامانلارمۇ ياخشىلىققا قاراپ قەدەم باسسۇن ۋە ھەر بىر ئىنسان خۇدانىڭمۇ، ئىنسانلارنىڭمۇ ئالدىدا قارا يۈز بولۇپ قېلىشتىن قورقسۇن!\n\n**مەنبە:** «ئەرك گېزىتى»، 283 - سان، 1949 - يىل، 5 - ماي.\n*ئۇيغۇرچىغا ئاغدۇرغۇچى: بۇرھان مۇھەممەد*                                   !\n\n**مەنبە:** **ئويغاقلار دۇنياسى سەھىپىسى**"}
{"title": "كۈنىمىز رېئاللىقىدىن يازار ۋە ئوقۇرمەن مۇناسىۋىتىگە نەزەر", "author": "بۇرھان مۇھەممەد", "date": "2022-01-08", "tags": [], "content": "# كۈنىمىز رېئاللىقىدىن يازار ۋە ئوقۇرمەن مۇناسىۋىتىگە نەزەر\n\nئىنساننىڭ مەۋجۇداتلار ئىچىدە تەپەككۇر قىلغۇچى جانلىق بولۇپ تەرىپلىنىپ كەلگەنلىكى، ئەقىل ئىشلىتىشنىڭ ئۇنى مەخلۇقاتلار ئارىسىدىكى ئورنى ۋە قەدىر - قىممىتىنى پەرقلىق ئورۇندا تۇتۇپ تۇرغانلىقى مەلۇملۇق بىر تېما. ھالبۇكى كۈنىمىز ئىنسانلىرىنىڭ مەنىلەر دېڭىزىغا شۇڭغۇش، تەپەككۇر ئالىمىنىڭ ئىخلاسمەن يولۇچىلىرى بولۇش جەھەتتىكى ھال – ۋەزىيىتى كىشىنى جىددىي ئويغا سالىدىغان، چۆچۈتىدىغان ھالدا تۇرۇپتۇ. چوڭقۇرلۇقتىن تېيىزلىككە، مەنىدارلىقتىن مەنىسىزلىككە قاراپ مېڭىش كۈنىمىز ئىنسانلىرىدا يۈز بېرىۋاتقان كىرىزىسلارنىڭ ئەڭ بېشىدىن ئورۇن ئېلىپ تۇرۇپتۇ. ئاڭلىق **«ئوقۇرمەن ئىنسان»**دىن ئاڭسىز **«كۆرۈرمەن ئىنسان»**غا ئايلىنىپ كېتىشتەك نۆۋەتتىكى ھال - ۋەزىيەت مانا بۇ چوڭ كىرىزىسنىڭ كۆرۈنۈشلىرىدىن بىرى بولۇپ، مانا بۇ خىل كۆرۈنۈشنىڭ بىزگە ئوخشىغان «مىللىي مەۋجۇتلۇقى» ئاللىقاچان خەتەر سىگنالىنى چېلىشقا باشلىۋەتكەن بىر مىللەتتە باش كۆتۈرۈشى، تۈپكى مەسىلىگە ئايلىنىپ كېتىشى پاجىئە ئۈستىگە پاجىئەدۇر.\n\nدەستۇرىمىز بولغان قۇرئان ئىنساننىڭ جاھالەت قاراڭغۇلىقىدىن ھىدايەت يورۇقلۇقىغا چىقىشنىڭ تۇنجى قەدىمىنى «ئوقۇش»تىن باشلايدۇ. دانالار بولسا، ئەلمىساقتىن ئىنسان ئەۋلادىنىڭ «ئىنسان» ھالىتىدىن بۇرۇلۇپ كېتىشىنىڭ ئالدىنى ئالغۇچى ئامىلنىڭ، ئىنساننىڭ ئىنسانلىق قىممىتىنى يۈكسەكلىككە كۆتۈرگۈچى ئىكسىرنىڭ «ئوقۇش»تا ئىكەنلىكىنى تەكىتلەيدۇ. ھەتتا بەزى دانىشمەنلەر ئادىمىيلىك سۈپەتنىڭ بىر ئىنساندا قايسى دەرىجىدە ئەمەلىيلەشكەنلىكىنى بېكىتىشتە مەسىلىنىڭ يىلتىزىنى «ئوقۇش»قا باغلايدۇ. قەدىمدە ئارىستوتىلدىن شۇنداق سورىلىپتۇ: ئەي ئۇستاز، بىر ئىنسانغا باھا بېرىش نېمە بىلەن بولۇر؟\nئارىستوتىل جاۋاب بېرىپتۇ: قانچىلىك كىتاب ئوقۇغىنى ۋە نېمە ئوقۇغىنى بىلەن بولۇر.\n\nئەلۋەتتە سۈپەتلىك ئوقۇش، ئاڭلىقلارچە ئوقۇش ھەر مەدەنىيەتتە ئىچكى بۇرۇلۇش پەيدا قىلىشنىڭ، ئۆزگىرىش يارىتىشنىڭ، ئاقارتىشنىڭ ۋە بەرپا قىلىشنىڭ تۈپ ئامىللىرىدىن بولۇپ كەلگەندۇر. غەرب ئايدىڭلىنىش دەۋرىنىڭ پىكىر ئاتىلىرىدىن سانىلىدىغان مەشھۇر پەيلاسوپ ۋولتېرنىڭ كىملەر ئىنسانىيەتكە باشلامچىلىق قىلالايدۇ، دېگۈچىگە بەرگەن جاۋابىمۇ بۇ نۇقتىنى تەكىتلەيدىغان بولۇپ، ئۇ يۇقىرىقى سوئالنى سورىغۇچىغا: «ئادەمزاتقا باشلامچىلىق رولىنى ئۆتىگۈچىلەر نېمىنى قانداق ئوقۇشنى بىلگەن كىشىلەردۇر»، دەپ جاۋاب بەرگەن ئىدى.\n\nدەرۋەقە بۈگۈنكىدەك زېھنىي ھاكىملىق تىزگىنىنى قولىغا ئېلىۋالغان ئۇچۇر ۋە ئىجتىمائىي ۋاسىتىلەر دولقۇنى ئىچىدە، ئىچ - تاش قويۇن ھالىتىدە ياشاۋاتقان بۇ زامانىمىزدا، بىرى يىقىلسا يەنە بىر دەرھال كېلىپ تۇرغۇزىدىغان، توختىماي يېڭىلىنىپ ئېچىلىدىغان ۋە كۆپىيىپ ماڭىدىغان ئاشخانىلارنى خېرىدارلىق بىلەن راۋاج تاپقۇزۇش، مول مول كىتاب ئەسەرلەر بىلەن تولۇپ تۇرىدىغان كونا كىتابخانىلارنى بولسا، دائىما خېرىدارسىز قويۇش ۋەزىيىتىمىز تېخىچە چاپان يەڭگۈشلىسە يەڭگۈشلىدىكى چاپان ئىچىدىكى جىسىمغا يۈكلەنگەن ئۇ ئاڭ ھېلىھەم تەۋرەپ سالغىنى، بىر دولقۇنغا، بىر ئىنقىلابقا ئايلىنالماي سېسىق كۆل مىسالى تۇرغۇنلۇقنى يىلتىز تارتقۇزۇپ مېڭىۋاتقانلىقى داۋام قىلىپ تۇرۇپتۇ. ئىلىم - مەرىپەتكە، كىتاب ۋە تەتقىقاتلارغا مەبلەغ سېلىش، پىكىر ۋە ئىلىم ئەربابلىرىنى قوللاپ قۇۋۋەتلەش گويا بۇ مىللەتكە ھارام قىلىنغان ئىشتىنمۇ بەتتەر دەرىجىدە يات بىر ئىشقا ئايلىنىپ تۇرۇپتۇ. قىسقىسى، ۋەتەندىن زېھنىيىتىمىزگە يۇقتۇرۇپ چىققان ھېلىقىدەك «يېمەك - ئىچمەكنىڭ سۈپىتىگە بولغان ئېھتىياج تەلەپلەر يۇقىرىلىشىدىغان، كىتاب ۋە ئەسەرلەرگە بولغان تەلەپ - ئېھتىياج يېشىلمىگەن بوغچا مىسالى دۈم كۆمتۈرۈپ قويۇلغان» ئاشۇ سەلبىي ۋەزىيىتىمىز مۇھاجىرەتتىكى بۈگۈنكى سەرسانلىق ياشام ئاتموسفېراسىدىمۇ گويا «ئۆرپ - ئادەت»، «ئۇدۇم ياكى باقىۋەندە»دەك سىجىللىشىش، يىلتىز تارتىش باسقۇچلىرى بىلەن كۆزگە چېلىقىپ تۇرۇپتۇ.\n\nمەسىلىنى زامانىمىز پەيلاسوپلىرىدىن مارتىن ھايدىگېرنىڭ **«ئېكران - تاماشىبىنغا قارىتىلغان قورال - ياراغدۇر»** دېگەن دانا نۇقتىئىنەزەرى بويىچە كۆزەتكىنىمىزدە، ئەقلىي تۇرغۇنلۇق، تەپەككۇر ھۇرۇنلۇقى، ئىدىيە قاشاڭلىقى، تىل ساپاسىزلىقى، ئاڭ ئاچارچىلىقى قاتارلىقلارنىڭ جەمئىيىتىمىزدە ۋابا مىسالى يامرىشى، ئويغىنىش ۋە ئۆزگىرىش يارىتىشنىڭ تۇنجى قەدىمى ۋە ئۆزىمىزنى ئۆزگەرتىشنىڭ دەسلەپكى قەدىمى بولغان «ئوقۇش»نىڭ تەرك قىلىنىۋاتقانلىقى، بۇنىڭغا ئەگىشىپ نەشر - ئەپكارچىلىقنىڭ كۈنسېرى پۇچەكلىشىپ، پاخاللىشىپ مېڭىۋاتقانلىقى بىزنىڭ ئەقلىيەتتە ۋە ئادىمىيلىك سۈپەتلەردىن ياتلىشىپ مېڭىشىمىزدا قايسى تۈرلۈك قورال - ياراغنىڭ زەربىسىدە نىمجان، روھسىز ۋە تېيىز ئىنسانلار توپىغا ئايلىنىپ بېرىۋاتقانلىقىمىزغا، مۇنداقچە ئېيتقاندا قانداق كۈچ قاياققا ھەيدىسە شۇنىڭغا ئاڭسىزلارچە دۈپۈرلەپ يۈزلىنىدىغان «پادىغا» ئايىنىپ كېتىشكە يۈزلىنىۋاتقانلىقىمىزغا، ئىخچام قىلىپ ئېيتقاندا زامانىۋى **«تەشۋىقات ماڭقۇرتلىرى»**غا ئايلىنىپ كېتىۋاتقانلىقىمىزغا بېشارەت بولۇپ تۇرۇپتۇ. ئويغاقلار دۇنياسى سەھىپىسى بۇ بوشلۇققا بىر قەترە سۇ مىقدارى بولسىمۇ تولدۇرۇش ۋە باشسىز كارۋان ئەھلىنىڭ ھېچ بولمىغاندا ئەقلى - ھۇشى جايىدا، مەنزىلىنى ئۇنتۇمىغان ئاڭلىق «يولۇچى»لىق سالاھىيىتىنى ئەسلىتىش نىيىتىدە قۇرغان مەزكۇر «ئويغاقلار دۇنياسىدا» سەھىپىسى بۇ بىرقانچە يىل جەريانىدا بەزى سىلكىنىشلەرگە شاھىت بولۇپ تۇرۇپتۇ. ئۇ بولسىمۇ خەلقىمىز ئارىسىدا ئوقۇرمەن ۋە يازار مۇناسىۋىتىنى شەكىللەندۈرۈش، ھېلىھەم بۇ توپلۇمدا «ئوقۇش» كۈلتۈرىنىڭ ئىزنالىرىنى ئۆچۈرمەي مېڭىۋاتقان، نېمىنى ۋە قانداق ئوقۇشنى بىلىدىغان ئاڭلىق ئوقۇرمەن كوللېكتىپىنى يارىتىشنىڭ دەسلەپكى ئۇچقۇنلىرىنىڭ كۆرۈلۈۋاتقانلىقى، دېيىشكە بولىدۇ.\n\nبۇ جەرياندا «ئەلۋەتتە مېۋىلىك دەرەخكە تاش ئېتىش» زېھنىيىتىدىن ھالقىيالمىغان بەزى تىپلاردىن سەھىپىدە يېزىلىۋاتقان تەنقىدلەرنى «مۇش ئېتىش، ھۇجۇم قىلىش ۋە يەنە ئاللىقانداق بىرىلىرىنىڭ بۇيرۇتمىسى» دېگەندەك تۆھمەتلەر ئارقىلىق ئاقارتىش يولىمىزنى بەتناملار قاينىمىغا غەرق قىلماقچى، پىكىرلىرىمىزنى ھەر تۈرلۈك قالپاقچىلىقلار بىلەن ئۆرىۋېتىش ئارقىلىق ئوقۇرمەن توپنى سوۋۇتماقچى بولۇشقانمۇ بولدى. يەنە بەزى تىپلار ھەر مەسىلىدىكى يۈزەكىلىك تۇتۇملىرىنى تەكرارلاپ گويا سەھىپىدە چىقىۋاتقان يازمىلارنىڭ ئوقۇلمايۋاتقانلىقىنى، ئوقۇلمايۋاتقان نەرسىلەرنى يېزىپ ۋاقىت ئىسراپ قىلماسلىقنى، يېزىپ ئاۋارە بولماسلىقنى بىۋاسىتە ياكى ۋاسىتىلىق ھالدا بىزگە يەتكۈزگەنمۇ بولدى. شۇنداقلا ئوخشاش نەغمىنى ئىنكاسلاردا تەنقىد ئوبيېكتلىرىغا ۋاكالىتەت شاتۇتىدەك تەكرارلىغانلارمۇ بولدى. بىز بۇ ھەقتىكى بارلىق شۈبھىلەر، گۇمانلار ۋە تۇتۇرۇقسىز تەۋسىيە ياكى ئىغۋالارغا ئەڭ ياخشى جاۋابنىڭ ماقالە – ئەسەرلىمىز ۋە ئوقۇرمەنلەر تەرىپىدىن بېرىلگەنلىكىنى ، ئۇلارنىڭ ئىغۋالىرىنىڭ ئەكسىچە خەلقىمىز ئىچىدىكى ئاڭلىق ئوقۇرمەنلەرنىڭ بىزنى قوللاپ - قۇۋۋەتلەپ كەلگەنلىكىنى، سەھىپىنىڭ بۈگۈنكى نۇقتىغا كېلىشىگە ئەنە شۇ قوللاپ - قۇۋۋەتلەشلەرنىڭ، بىر تۈركۈم سەرخىللىرىمىزنىڭ گۈزەل تىلەك ۋە ئۈمىد بىلدۈرۈشلىرىنىڭ تۈرتكىسى بارلىقىنى ئەسكەرتىمىز. ھەمدە بىزنىڭ بۇندىن كېيىنكى قەدەملىرىمىزنى يەنىمۇ داغدام ئېلىشتا، ئوقۇرمەن توپىنى ئازدىن كۆپكە، سۈپەتسىزلىكتىن سۈپەت ۋە ساغلاملىشىشقا قاراپ يۈزلەندۈرۈشكە بولغان ئىشەنچىمىزنى مۇشۇ مۇناسىۋەتتە جاكارلايمىز.\n\nبىز يەنە بۇ مۇناسىۋەت بىلەن سەھىپىنى ئىزچىل قوللاپ قۇۋۋەتلەپ كەلگەن، سەھىپىگە ئەگىشىپ مېڭىۋاتقان، بىز بىلەن نەزەردە، ئوي - تەپەككۇر سەيلىسىدە ھەمھال ۋە ھەمدەم بولۇپ كېلىۋاتقان بارچە ئوقۇرمەنلەرگە، سەھىپىمىزگە يىراق يېقىندىن دىققەت قىلىپ كېلىۋاتقان ئەزىزلەرنىڭ ھەممىسىگە تەشەككۈرىمىزنى بىلدۈرىمىز. شۇنداقلا ئويغىنىش كارۋىنىنىڭ بىر يولۇچىسى سۈپىتىدە چىقىلغان بۇ ئاقارتىش سەپىرىدىكى قۇتلۇق سەپەرداشلىقنى قەدىرلەپ، مەنزىل تامان ئىلگىرىلەشتىكى يولداشلىقنى تېخىمۇ كۈچەيتىپ مېڭىشىنى، بىرلىكتە يەنىمۇ كۆپەيگەن، كۈچلەنگەن ۋە قۇدرەتلەنگەن قەلەم ۋە تەپەككۇر ئېقىنىنىڭ ئاقار سۇلىرىغا ئايلىنىشتا، **«ئىقرەئ»** دەرياسىنىڭ ئۇسسۇزلۇقلارغا مەلھەم ئىزدىگۈچى ۋە بەھرى ئالغۇچى ھەق ئاشىنالىرى بولۇشتا ھەمنەپەسلىكنى ئۈزۈپ قويماسلىقىنى ئۈمىد قىلىمىز.\n\n**ھۆرمەت بىلەن: ئۇيغاقلار دۇنياسىدا سەھىپىسى: بۇرھان مۇھەممەد**\n*2022-01-08*"}
{"title": "يەككە ۋىجدان سادادا، بەغەرەز كوللېكتىپ سامادا", "author": "بۇرھان مۇھەممەد", "date": "2022-08-23", "tags": [], "content": "# يەككە ۋىجدان سادادا، بەغەرەز كوللېكتىپ سامادا\n\nۋىجدانى ساغلام كىشىلەرنىڭ دەردى ھەر دائىم ۋىجدانى پېتىقدىلىپ كەتكەنلەرنىڭ دەردىنى ئوڭايسىزلىققا چۈشۈرۈپ قويىدۇ. مىللەت ئاچارچىلىققا مەھكۇم قىلىنىۋاتقان، شەكلى ئۆزگەرگەن قىيناپ ئۆلتۈرۈشلەر داۋام قىلىۋاتقان مۇشۇ مەزگىللەردىمۇ كۆرۈنۈپ تۇرۇپتۇكى، سۈكۈتنى بۇزۇپ ئاۋاز چىقىرىۋاتقانلارنىڭ يەنىلا يۈرىكى ۋەتەن دەپ ھەقىقىي سوقىدىغانلار ئىكەنلىكىنى،  ۋەتەندىكى ھەر ۋەزىيەتتىن خەۋەردار بولۇش كويىدا يۈرۈۋاتقان، ئۆز چامىدا ئويغاق ۋىجدانىنىڭ تۈرتكىسىدە زۇلۇمنى ئاڭلىتىشقا تىرىشىۋاتقانلار ئىكەنلىكىنى، ھەر تۈرلۈك راھەت ھاياتقا پېتىپ ياشاش ئىمكانىيىتى بار تۇرۇپ ئەسلا يولىدىن شاشماي كېلىۋاتقانلار ئىكەنلىكى تۇتۇملىرىدىن، پوزىتسىيەلىرىدىن بىلىنىپ تۇرۇپتۇ. خەلقئاراغا زۇلۇمنى ئاڭلىتىش بىلەن توختىماستىن، زۇلۇمنىڭ خاراكتېرىنى ۋە تەسەۋۋۇر قىلغۇسىز ھالدا ئىكەنلىكىنى ئۆز قېرىنداشلىرىغا، ئۆزى بىلەن تىلداش بولغان خەلقىگە ئاڭلىتىشقا تىرىشىپ كېلىۋاتىدۇ. ئەمما ئاتىقى تەشكىلات، بىرلىك، فېدېراتسىيە ئاتلىق سىياسىي تون كىيىۋالغان توپلارنىڭ نە تۇتۇمى، نە باياناتى، نە نامايىشى ھەققىدە سادا يوق. ئەكسىچە يەككە ۋىجدان ئەھلىنىڭ سەھىپىسىدە زۇلۇمنىڭ خاراكتېرىنى ئاڭلىتىدىغان تەشۋىقلەر يامرايدۇ، ئاتىقى تەبلىغچىدىن ئۆلىماغا، ئۆلىمادىن دەۋاچى، تەشكىلاتچى دېگەنلەردىن ئېشىپ «فېدېراتسىيە»غىچە ئۆزگىرىپ قارلىق چوققىدىن دوملىتىۋېتىلگەن قار توپىدەك يومىلانغانسېرى يوغىناپ ئىشتىنىغا پاتماي كېتىۋاتقان تىپلارنىڭ تەشۋىقىدە ناخشا - ئۇسۇل پائالىيىتى قاينايدۇ.  سىياسىي ھەرىكەتلەر گويا پەسىللىك، ئايلىق مەلۇم كۈن ۋە مۇناسىۋەتلەرگە مۇقۇمدىلىۋەتكەندەك، شۇ ئاينىڭ شۇ كۈنلىرىدىكى چېسلاغا ئۇدۇللىنىپ تۈگمەندەك ئايلىنىشتىن باشقىغا قىمىرلىۋالماسلىققا ئەھدە ئىچىشكەندەك بىر ۋەزىيەت كۆرۈنۈپ تۇرۇپتۇ.\n\nمۇستەملىكىچى قانخورلار نۆۋەتتىكىدەك مىللەتنى ئەتەي جان تالىشىپ ياشاشقا، ئىسيانغا زورلىتىپ تۇرۇپ ئارقىدىن قىرىشقا چارە كۆرۈۋاتقان مۇشۇ پەيتلەردىمۇكالېندارنىڭ سان – سىپىرلىرىدەك كۆزگە چېلىقىۋاتقان تەشكىلاتلار توپى، گۇرۇھ ۋە فېدېراتسىيەلەر قارمىقىدىكى ئەزا توپلاردىن بىرەرسىدىمۇ يەككە ئۇرۇنۇش چاغلىق سادا چىقمايۋاتقانلىقىنى قانداق چۈشىنىش مۇمكىن؟ مۇستەملىكىچىلەرنىڭ بۇ نەيرەڭلىرىنى پاش قىلىدىغان، تەشكىلىي قۇرۇلمىسى مۇشۇ تۈردىكى ئىشلارغا ئۇيغۇن كېلىدىغان بىرەرمۇ تەشكىلات يوقتەك، خۇددى كېلىشىۋالغاندەك سۈكۈتكە تەڭكەش قىلىۋېلىشلارنىڭ ھېكمىتى نېمىدە؟ مائاش بېرىپ ئادەم خىزمەتكە سالالىغۇدەك ئىمكانى بارلارنىڭ ئاددىي يەككە ۋىجدان ئەھلىچىلىك جانلىق تەشۋىقات شەكلىدىكى بىرەر پائالىيەتلىرى بولسىمۇ شۇنچە كۈن ئۆتۈپمۇ نېمىشقا كۆرۈنۈپ بولالمايدۇ؟ ئەجەبا بۇنچىلىك ئىشلارغا ئورۇنلاشتۇرۇلمىغان نامايىش، ھە دېگەندە خەلققە دىيەسلىتىلىپ كېلىۋاتقان «ئىنسان ھەقلىرى جىنايەتلىرى»گە دائىر «ئىش» قىلىۋاتقانلار نېمىگە كېلىشىۋالغاندەك سۈكۈتتە؟ نېمە ئۈچۈن ئاچ قويۇپ قىيناش سىياسەتلىرىگە قارشى جانلىق تەشۋىقات بولسىمۇ قانات يېيىش ئورنىغا زېھىن بۇرايدىغان، دىققەتنى قايدۇرىدىغان «خىتاي مېلىنى سېتىشنى ئەيىبلەش»كە ئوخشاش تەشۋىقلەر گۇپپاڭچىلارنىڭ قولىدا تەشۋىق قىلىنىدىغان بولۇپ قالىدۇ؟\n\nمۇشۇنداق كۈنلەردە ئاۋۋال زۇلۇمنى توختىتىش، ئاندىن مۇستەقىللىقنىڭ گېپىنى قىلىشنى داۋراڭ سېلىپ يۈرگەن داۋراڭچىلارنىڭ زۇۋانى نە سەۋەبتىن تۈزۈكرەك چىقمايدۇ؟ شەخس سۈپىتىدە قىرغىنچىلىق ۋە ئىنسان قىلىپىدىن چىققان زۇلۇملارنى كۆرۈپ ئاۋاز چىقىرىۋاتقانلارچىلىك ھەرىكەت، قىمىرلاشنى كۆرسىتەلمەيدۇ. ئەجەبا قىشتا كۆمۈرنى قىسىۋېلىپ، يازدا ئاشلىقنى قىسىۋېلىپ قىيناپ ئۆلتۈرۈش، خەلقنى ئىسيانغا ياكى ئاچلىقتىن قىينىلىپ ئۆلۈشكە زورلاشتەك بۇ قەبىھ جىنايەتلەر پاش قىلىنىش ئورنىغا دىققەت بۇرايدىغان تېمىلارنىڭ، ۋەتەندىكى ۋەزىيەتكە مۇناسىۋەتسىز ئىچى قۇرۇق يىغىنلار، ئۇچرىشىشلارنىڭ تەشۋىق ئوبيېكتى بولۇشلىرى، خەلقئارا تەھلىللەرنى تۆكۈش، كۈن - تەرتىپتە نۆۋەتتىكى ئاچ قويۇپ قىيناش سىياسەتلەرنى كۆرمەسكە سېلىشقا يارايدىغان خەۋەرلەرنى بولۇشىغا قىزىتىشلارنىڭ زۆرۈرىيىتى نېمە؟ ياكى بۇ بەزى تەڭكەشچى لەپەرداش تەشكىلاتلارنىڭ قىلىۋاتقىنىدەك، نامايىش قىلىدىغان كۈنلەرنىڭ چېسلاسى ئۇدۇل كېلىشىگە ياكى بولمىسا قانداقتۇر تۆت تام ئارىسىدىن سىرتقا تارقىمايدىغان ئاتالمىش دۇنياۋى يېپىق ئاخبارات ئېلان قىلىنىشلار تەكرارلىنىدىغان كۈنلەرگە ساقلاپ قويۇلىۋاتقانلىقتىنمۇ؟! ياكى بۇ كۆنۈككەن بويىچە زۇلۇم ئەۋجىگە يېتىپ بولغاندا، قىرىلىدىغانلار قىرىلىپ، ئۆلىدىغانلار ئۆلۈپ بولغاندا، بولغۇلۇقلار ئىستاتىستىكىغا ئايلىنىپ بولغاندا ئاندىن ھەرىكەتكە ئۆتۈشنى ساقلاۋاتقانلىقتىنمۇ؟! نېمە ئۈچۈن يەككە سەھىپىلەردە زۇلۇم ئاڭلىتىلىدۇ، تەشكىلات، فېدېراتسىيەگە ئوخشاش ئېتى يوغان ۋىۋىسكا ئاستىدىكىلەرنىڭ سىياسىي تەشۋىق سۇپىلىرىدا، تەشكىلات نامىدىكى سەھىپىلىرىدە لام – جىم دېمەسلىك ھۆكۈم سۈرىدۇ؟ ئەكسىچە يانداش سەھىپىلىرىدە ئۇسۇل - ناخشا پائالىيەتلىرى ياڭرايدۇ؟ ياكى بۇمۇ ئىستاتىستىكا چىقىرىلىشىنى ساقلاپ تۇرغانلار بىلەن دىققەت بۇراپ زېھىن مەشغۇل قىلغۇچى تېمىلارنى بازارغا سېلىۋاتقانلار بىلەن ئارتىسلارچە رول ئېلىشنىڭ، تەڭكەشچىلىكنىڭ بىر پارچىسىمۇ؟\n\nسوئاللار رېئاللىقنى سورىدى، ھەقىقەتنى چىللىدى. بىراق، نېمىنى قانداق چۈشىنىش، سوئاللارنى ئورتاق سوراپ جاۋاب ئىزدەش ياكى سورىقىنى قىلىش يەنىلا ئويغاق ۋىجدان ئەھلىگە ھاۋالە!!!\n\n**- بۇرھان مۇھەممەد**\n*2022-08-23*\n\n---\n**مەنبە:** ئويغاقلار دۇنياسى سەھىپىسى"}
{"title": "يەنە نېمىمىز قالدى؟", "author": "بۇرھان", "date": "Unknown", "tags": [], "content": "# يەنە نېمىمىز قالدى؟\n\n1. بولغۇلۇق بولدى، كەتكەنلەر كەتتى، قالغانلار قالدى. بولغۇلۇق قازا، كەتكەنلەر تەقدىر. **قالغانلارچۇ؟**\n2. بولغۇلۇق بوپ بولدى. كەتكەنلەر مەزلۇم كەتتى، **قالغانلارچۇ؟**\n3. بولغۇلۇق مۇسىبەت. كەتكەنلەر شەھىد، **قالغانلارچۇ؟**\n\nمۇسىبەت ئىككى بىسلىق بولىدۇ، بىر بىسى **بەدەل**، يەنە بىر بىسى **سىناق**.\n\nكەتكەنلەر بەدىلىنى تۆلەۋاتىدۇ، تۆلىدى. تەڭرى ھۇزۇرىغا كەتكەنلەر ئۈچۈن مەزلۇم ھالى بىلەن ئۇنىڭ رەھمىتىگە ئېرىشش پۇرسىتى چوڭ. شەھىد دەپ قوبۇل قىلىنسا، تۆلەنگەن بەدەل ئۈچۈن چوڭ بىر ئۇتۇق. (ئاللاھ قوبۇل قىلسۇن!) ئۇلار قانداق كەتسە تەڭرىنىڭ رەھمىتى ئۇلارغا قۇچاق ئاچىدۇ.\n\nخوش، ئۇنداقتا بۇ سىناقنىڭ سىرتىدا قالغان **«بىز»** لەرچۇ؟ ئالەملەرنىڭ پەرۋىشكارى ھۇزۇرىغا بارغاندا:\n* سەن مەۋجۇتلىقىڭ ئۈچۈن نېمە قىلدىڭ؟\n* كەلگۈسىڭ ئۈچۈن نېمە قىلدىڭ؟\n* ساڭا ئاتا قىلغان نەچچە مىڭ يىللىق تەۋەررۈكنى، مىڭ يىللىق گۆھەرنى مۇھاپىزەت قىلىش ئۈچۈن نېمىش قىلدىڭ؟\n\nدېگەن سوئالغا جاۋاب تېپىپ قويدۇقمۇ؟ **«تەكاسۇر سۈرىسى»** دە ھەر بىر نېمەتتىن سورىلىدۇ، دېيلىدۇ. ئىسلام بىلەن شەرەپلەنگەن بىر مىللەت بولۇش، ئىسلام بىلەن يۇغۇرۇلغان مەدەنىيىتى بولۇش، ئىز قالدۇرغان ئەجدادى بولۇش، ھەممىدىنمۇ بەك تۈرك ئەۋلادى مۇسۇلمان ئۇيغۇر بولۇشتىن ئارتۇق شەرەپ، ئۇلۇغ نېمەت بارمۇ؟ ئەجىبا بۇ شەرەپتىن، بۇ نېمەتتىن سورالمامدۇق؟\n\n---\n\n### مۇلاھىزە:\n\nۋۇجۇدىڭىزدا نەپەس ئېلىپ نەپەس بېرىۋاتقان ھاياتىڭىز، مەدەنىيىتىڭىز ۋە شەرىپىڭىزنى تۇيغىدەك **ۋىجدان**، ئويلانغىدەك **ئەقىل** قالغانلا بولسا، تىرىك قالغان بۇ ئۆمۈر ھاياتىڭىزدا بېرىلگەن نېمەتتىن، شەرەپتىن، سىناقتىن سورىلىدىغانلىقىڭىز ئېسىڭىزدە بولسۇن!\n\nجاۋاب قەغەزىڭىز ئالدىڭىزغا قويۇلۇپ سوئال بېرىلگەن چاغدا، ئىمتاھان قەغىزىڭىزگە يازىدىغان چوقۇم جاۋابىڭىز بولۇشى كېرەكلىكىنى ئۇنتۇماڭ! نېمەت ۋە شەرەپ ئالدىدىكى مەسئۇلىيتىڭىز تاكى سىز جاۋاب يازغان، ئىمتىھانىڭىز نەتىجىسى چىققانغا قەدەر يەلكىڭىزدە بولىدىغانلىقى ئېسىڭىزدە بولسۇن، ئەي ئۇيغۇر قېرىندىشىم!\n\n**يازار: بۇرھان مۇھەممەد**"}
{"title": "يېڭىدىن بىر ئېقىن يارىتىش كېرەك", "author": "بۇرھان مۇھەممەد", "date": "1947-11-03", "tags": [], "content": "# يېڭىدىن بىر ئېقىن يارىتىش كېرەك\n\nدەۋر 20 - ئەسىرنىڭ دەۋرى. ئەمما بىز يەنىلا 15 - 16 - ئەسىرلەرنىڭ پالاكەتلىرى بىلەن ئۆتۈپ كەتتۇق. بۈگۈنكى كۈندە بىزدىن باشقا دۇنيادىكى ھەممە مىللەتلەرنىڭ ھالى ياخشى، خەلقلىرى ئاڭلىق، ساۋاتلىق، مەدەنىيەت سەۋىيەسىمۇ ئۈستۈن. پەن مائارىپى تەرەققىياتىمۇ ئالدىدا. ھۈنەر - سانائىتىمۇ يۇقىرى. ئىقتىسادىي بايلىقىمۇ بەك كۆپ. ھەرقانداق بىر ئىشنى قىلماقچى بولسا، ئۇلارغا ئوڭاي. ئۇلار قىيىنچىلىق تارتمايدۇ. ئۇچاي دېسە ئايرۇپىلانى تەييار. يۈرەي دېسە ئاپتوبوسى، تىرامۋايى، ئات ھارىۋىلىرى بار. ئۈزەي دېسە پاراخوتى، كىېمىسى بار. كىيەي دېسە ئېسىل، يارىشىملىق كىيىم - كېچەكلەرنى كىيىدۇ. قىسقارتىپ ئېيتقاندا، ئۇلار رەفاھ (باياشات) ۋە بەخىتلىك ياشاپ يۈرۈۋاتىدۇ. نېمە ئۈچۈن؟\n\nشۇنىڭ ئۈچۈنكى، ئۇلار ھەممىدىن بەك ئىلىمنى، مائارىپنى سۆيۈپ كەلدى. مۇتەئەسسىپلىكتىن، خوراپاتلىقتىن نېرى تۇردى. ھەر ئىشتا جاسارەت كۆرسەتتى. سەئيى ئىجتىھاد قىلدى. يالقاۋلىق (ھورۇنلۇق) قىلمىدى. ھەر ئىشنى ئۆز تەرتىپى بىلەن ئېلىپ بېرىشتى. ئەجەبا، بىز شۇلارنى قىلالىدۇقمۇ؟ ئەلۋەتتە قىلدۇق، دېيەلمەيمىز.\n\nدۇرۇست گەپ قىلىدىغان بولساق، بىز بۇ ئىشلارنىڭ ئەكسى بويىچە ئىش قىلىپ كەلدۇق. بىز دائىم: باشقىلار بىلەن ئۆزىمىزنىڭ ھالىنى سېلىشتۇرۇپ كۆرەيلى، دېگەننى تەكىتلەپ كەلدۇق.\n\nخوش، بىز باشقىلار قىلغاننى قىلمىغان ئىكەنمىز، ئەمدى نېمە قىلىشىمىز كېرەك؟ مۇشۇ پېتى كېتىۋېرەمدۇق، ياكى كۆزىمىزنى ئېچىپ بار پۇرسەتتىن پايدىلىنىمىزمۇ؟ بۇنى چوقۇم ئويلىشىشىمىز كېرەك. ھازىرقى زاماندا خەلقىمىزنىڭ 80 پىرسەنتى ساۋاتسىز. بۇنداق ئەھۋال ھەقىقەتەنمۇ بەك ئېچىنىشلىق. غەيرىلەر (باشقىلار) ئالدىدىمۇ بەك ئۇياتلىق بىر ئەھۋال.\n\nئىلىمنىڭ پايدىسى، جاھالەتنىڭ زىيىنى ھەققىدە بۇ يەردە سۆزلەپ ئولتۇرۇشىمىزنىڭمۇ ئورنى يوق. چۈنكى، بۇ سۆزنى ھەربىر ئادەمزات تۇغۇلۇشىدىن تارتىپ ئاڭلاپ كەلمەكتە.\n\nبىز تېخى مۇشۇ يېقىنقى 10 - 20 يىل ما بەينىدە بىر ئاز ئويغىنىپ، ئۆز ھالىمىزنى بىر ئاز يېڭىلاشقا باشلىدۇق. شۇندىن بېرى يۇرتىمىزنىڭ ھالىنى بىلگەن بەزى مۇنەۋۋەرلىرىمىز خەلقىمىزنىڭ ئاڭ - پىكرىنى ئېچىش، ئۇلارنى ئاقارتىش ئۈچۈن ئازتولا ھەرىكەتلەنگەن بولدى. بەزى يەرلەردە، ئۇسۇلى جەدىد بويىچە مەكتەپلەرنى قۇرۇپ خەلقلەرنى ئوقۇش ئىشلىرىغا ئەھمىيەت بېرىشكە دەۋەت قىلىشتى. لېكىن نادان خەلقلەر نادان موللىلارنىڭ سۆزىگە ئالدىنىپ ئۇلارنى تاقىۋېىتشتى.\n\nشىڭ شىسەي دەۋرىدە مەكتەپ، مائارىپىمىز ئازتولا تەرەققى قىلدى. بۇ ۋاقىتلاردا ساۋادىسز چوڭلار ئۈچۈن كەچلىك كۇرۇسلارمۇ ئېچىلىشقا باشلىغان ئىدى. لېكىن ئۇ چاغدىكى ئوقۇ - ئوقۇتۇش ئىشلىرى يۇرتىمىزغا ئۇيغۇن كېلىدىغان رەۋىشتە بولمىدى. خەلقىمىزمۇ ماسلىشىپ تىرىشچانلىق كۆرسەتمىدى. كېينكى ۋاقىتلاردا، بۇلارمۇ يوق بولدى. بەزىبىر ئۆزگىرىشلەر بولدى، خالاس!\n\nئەمدىلىكتە بىز بەزى مۇھىم بىر پۇرسەتلەر قولغان كەلگەن بىر زامانغا يېتىپ كەلدۇق. بۇ پۇرسەت بىزگە بەكلا قىممەت چۈشتى، ئەرزانغا توختىمىدى. مۇشۇ پۇرسەتنىمۇ قولدىن چىقىرىپ قويساق، ئۇ چاغدا ھالىمىزغا ۋاي، دېسەك بولىدۇ.\n\nمانا ھازىر يۇرتىمىزنىڭ ھەممە ئىشلىرى ئۆز قولىمىزغا ئۆتكەن بىر ئەھۋالدىمىز. رەئىسىمىز، رەھبەرلىرىمىز ئۆزىمىزدىن. ھەممە ئىشلىرىمىز مىللىي روھ بىلەن كېتىپ بارماقتا. بىز مۇشۇ مۇھىم دەۋردە خەلق مائارىپىنى يۇقىرىلىتىش ئۈچۈن يېڭىدىن بىر ئېقىن يارىتىشىمىز كېرەك. يەنى، ساۋاتسىز خەلقىمىز ئۈچۈن مىللەت دەرسخانلىرى (ساۋات چىقىرىش كۇرۇسلىرى) تەشكىللەپ، ئۇلارنى ساۋاتلىق قىلىشقا ھەرىكەت قىلىشىمىز لازىم. بىز ئەمدى بۇ توغرىدا كەڭ مىقياستا (كۆلەمدە) تەشۋىقات ئېلىپ بارىمىز. بارچە مۇنەۋۋەرلىرىمىزنىڭمۇ بۇ ئىشقا ئوبدان كۈچ چىقىرىشى مىللىي بۇرچتۇر. ئىمكانىيەتنىڭ بارىچە كۈچىمىزنىڭ يېتىشىچە بىز مۇشۇ ئىشقا تۇتۇش قىلايلى! ھازىر قىش پەسلى يېتىپ كەلدى. كۈن قىسقىراپ، تۈن ئۇزىراشقا باشلىدى. شۇنىڭ ئۈچۈن كۈندۈزى ئىش - ئوقەت قىلغانلار ئاخشاملىرى بىكار. دېمەك، ئۇلارنىڭ بىكار ۋاقىتلىرىنى ساۋات چىقىرىشقا سەرپ قىلدۇرۇش كېرەك.\n\nھازىرقى مىللەت دەرسخانىلىرى (ساۋات چىقىرىش كۇرسلىرى) غا قارىتا مائارىپ نازارىتىنىڭ ۋە باشقا خەلق ئاقارتىش ئورۇنلىرىنىڭ ئالاھىدە پىلانلىرى بولسا كېرەك. بۇ بەك ئەھمىيەتلىك ئىش. ئۇلارنىڭ بۇ ھەرىكەتكە جىددىي تۇتۇش قىلىپ، مۇۋەپپەقىيەت قازىنىشى كۈتۈلمەكتە. ئۇلار بۇ ھەرىكىتىنى يۇرتىمىزنىڭ ھەربىر چوڭ شەھەرلىرىدىن  تارتىپ تاكى يېزا - قىشلاقنىڭ بۇلۇڭ - پۇچقاقلىرىغا قەدەر قانات يايدۇرۇشلىرى لازىم. ساۋاتسىزلارنى جەلپ قىلىش ئۈچۈن ئوبدان چارىلەرنى، ياخشى ئۇسۇللارنى قوللىنىش كېرەك. ئەڭ مۇھىمى، مىللەت دەرسخانىلىرىنىڭ تەييارلىنىشى ئۈچۈن كۆپ مىقداردا پۇل ئاجىرىتىلىشى، مەكتەپ ۋە سىنىپنىڭ خىراجەتلىرىنىڭ تەمىنلىنىشى زۆرۈر.\n\nبۇنىڭدىن تاشقىرى ھەرقايسى مائارىپپەرۋەر، ھىممەتلىك كىشىلىرىمىزمۇ بۇ يولدا پىداكارلىق بىلەن خىزمەت قىلىشى لازىم. ھېچ بولمىغاندا، بايلىرىمىز ئىقتىسادىي ياردەملىرىنى ئايىمىسۇن، ساۋاتسىز خەلقىمىزمۇ بۇ پۇرسەتنى قولدىن بەرمەي، ئۆزىنىڭ ساۋادىنى چىقىرىشقا جاسارەت قىلسۇن! بۇرۇن تىرىشچانلىق كۆرسىتەلمىگەن بولسا، ئەمدى كۆرسەتسۇن!\n\nياش ۋاقىتلىرىمىزدا ئوقۇماپتىكەنمىز، ئەمدى ئوقۇپ نەگىمۇ بارامىز، مۇشۇنداق ئۆتۈپ كەتسەك بولدى، دېگەنگە ئوخشاش خاتا ئىدىيەنى تاشلاپ، كۈندە بىر - ئىككى سائەت بولسىمۇ، ۋاقتىمىزنى ساۋات چىقىرىشقا قارىتايلى! بىزمۇ ھەم بۇ ئىشنىڭ مۇۋۋەپپەقىيەتلىك بولۇشىغا تىلەكداشمىز.\n\n**مەنبە:** «ئەرك گېزىتى»، 98 - سان، 1947 - يىل، 3 - نويابىر.\n*ئۇيغۇرچىغا ئاغدۇرغۇچى: بۇرھان*"}
{"title": "مەۋجۇتلۇق مۇجادىلىسىدە ئۈچ ئەسەبە (جان ھالقا): مىللىيە، دىينىيە ۋە ۋەتەنىيە", "author": "ئەسئەدۇللاھ شەيخزادە", "date": "1947-11-05", "tags": [], "content": "# مەۋجۇتلۇق مۇجادىلىسىدە ئۈچ ئەسەبە (جان ھالقا): مىللىيە، دىينىيە ۋە ۋەتەنىيە\n\n### 1. ئەسەبە مىللىيە\nئۆز مىللىتىنى قىزغىنىش، يەنى ھەر مىللەتنىڭ ئۆز مىللىتىنى ياتلارنىڭ تەسىرى ئاستىغا چۈشۈپ قېلىشىدىن قىزغىنىشى، مىللىتىنىڭ ھۆر ۋە ئەركىن ياشىشى ئۈچۈن پىداكارلىق قىلىش ئارقىلىق ئۇنى قوغدىشى، مىللىتىنىڭ يوق بولۇپ كېتىشىدىن ئەنسىرەپ چارىلەرنى ئىزدىشى «ئەسەبە مىللىيە» دېيىلىدۇ. ياۋروپاچە چۈشەنچىلەردە بولسا، ئەسەبە مىللىيە: ھەر مىللەتنىڭ ئۆز مىللىتىنى دۇنياغا ھاكىم قىلىش ئۈچۈن تۈرلۈك قوراللارنى ئىجاد قىلىپ ئاجىز مىللەتلەرنىڭ مۈلكىنى بېسىۋېلىشنى (ئىگىلىك ھوقۇقىغا تاجاۋۇز قىلىشىنى) كۆرسىتىدۇ. مىللىي تىلىنى ۋە قېنىنى ئۆزىگە قوشۇۋېلىپ (ئاسسىمىلياتسىيە قىلىپ) يۇتۇۋېلىشنى، ئېزىپ يوقىتىشنى كۆرسىتىدۇ.\n\nنۆۋەتتە (شەرقىي) تۈركىستان مىللەتچىلىرى كۈچلۈك دۆلەتلەر ئارىسىدا ئۆزىگە ئۇيغۇن بىر مۇھىت ۋە شەرت – شارائىت ھازىرلاپ، ئەۋلاد – نەسلىنى ئەبەدىي ساقلاپ قېلىش ئۈچۈن «مىللەت»، «ۋەتەن» دەپ ئۈنلۈك توۋلىماقتا. بىزنىڭ مىللەتچىلىك توغرىسىدىكى دەۋايىمىز دۇنيادىكى جاھانگىر دۆلەتلەرگە ئوخشاش ئاجىز مىللەتلەرنىڭ مۈلكىنى بېسىۋېلىپ، قېنىنى ئۆزىگە قوشۇۋېلىش ئەمەس. بەلكى پۇتىمىزدىن زەنجىرنى، بوينىمىزدىن بويۇنتۇرۇقنى ئېلىپ تاشلاپ ئۆزىمىزنىڭ مەۋجۇتلۇقىنى ساقلاپ قېلىشتىن ئىبارەت.\n\n### 2. ئەسەبە دىينىيە\nبۇ بولسا، دىننىڭ ئاياق ئاستى بولۇپ يوق بولۇشىدىن قىزغىنىش، دىنغا قارشى سۆزلەش، قارشى تەنقىد قىلىشلاردىن ئېچىنىپ نارازى بولۇش دېمەكتۇر. ياۋروپاچە چۈشەنچىدە بولسا، ئەسەبە دىينىيە: ھەرقايسى دىندىكىلەرنىڭ ئۆز دىنىنى باشقا دىنلاردىن ئۈستۈن كۆرۈشى، باشقا دىنلاردىن ھاقارەت قىلىشى، دېگەننى كۆرسىتىدۇ. ياۋروپا خىرىستىيانلىرى ئىيسەۋى دىنىنى دۇنياغا تارقىتىش ئۈچۈن دۇنيانىڭ ھەربىر بۇلۇڭ – پۇچقىقىغا مىسسىيونېرلىرىنى ئەۋەتىپ، نادان خەلقنى ھەر تۈرلۈك يوللار بىلەن ئالداپ ناسارا دىنىنى قوبۇل قىلدۈرۈشتى ۋە دۇنيا خەلقىنى خىرىستىيان بايرىقى ئاستىغا جەملەپ باشقا دىنلارنى يوقاتماقچى بولدى. لېكىن بىز (شەرقىي) تۈركىستان مۇسۇلمانلىرى دىنىمىزنىڭ ئاياق ئاستى بولۇپ يوق بولۇپ كېتىشىدىن قىزغىنىپ، دىنىمىزنى ھىمايە قىلىشتا چىڭ تۇرىمىز. چۈنكى كۆپ يىللاردىن بىرى ئىسلام دىنى قان ۋە تىلىمىزغا قارىتا ياتلارنىڭ ھۇجۇم قىلىشىنى توسۇپ كەلدى. مىللىي ھاياتىمىزنى ساقلاپ قېلىشقا كۆپ جەھەتتىن سەۋەب بولدى. ئىككىنچى تەرەپتىن ئېلىپ ئېيتقاندا، (شەرقىي) تۈركىستان خەلقى ئىسلامىيەتنى قوبۇل قىلغاندىن كېيىن دىن ئارقىلىق غەربىي تۈركىستان، ئىران، ئەرەبىستان ۋە مىسىر مەدەنىيەتلىرىگە ئارىلىشىشى نەتىجىسىدە (شەرقىي) تۈركىستاننىڭ مەدەنىي مائارىپى قەدەممۇقەدەم ئالغا باستى.\n\nبىر قىسىم زەھەرلىك تەلىماتلارنى ئالغان ئاڭسىزلار بىزنىڭ ئاساسىي مەقسىدىمىزنى چۈشەنمەستىن بىزگە «دىنچى»، «ئىسلامچى» دېگەن باھانى بېرىشىدۇ. گەرچە قۇرئان تەلىماتى شۇنداق بولسىمۇ، ئەمما ھازىرقى كۈندە بۇنداق بولۇش ئىمكانىيەتنىڭ سىرتىدا. ھازىرقى كۈندە مۇسۇلمانلار ياۋروپالىقلاردەك ئەڭ ئىلغار كۈچكە ئىگە بولمىغان بىر ئەھۋالدا، قايسى كۈچكە تايىنىپ بۇنچە كۆپ خەلقنى يىغالىسۇن؟! مەسىلەن بىر ئادەمنىڭ تۆت بالىسى بولۇپ، بۇ بالىلار ئانىسى ئۆلۈپ كەتكەندىن كېيىن ئىتتىپاقلىشىپ ياشىيالمىسا، تۆت بالا بىر ئانىدىن تۇغۇلغان تۇرۇپ بىرلىكتە ياشىيالمىغان يەردە، تۆت يۈز مىليون مۇسۇلمان قانداقمۇ ئىتتىپاقلىشىپ ياشىيالار؟!\n\nبۇندىن 45 يىل بۇرۇن پان تۈركىزم، پان ئىسلامىزم نەزىيەلىرى بار ئىدى. ئۇ چاغلاردا ھەر تەرەپ ئ‍ۆز ئەتراپىغا تەرەپدار يىغىش ئۈچۈن پىروپاگاندالارنى قىلاتتى. ياۋروپالىقلار مۇسۇلمانلارنىڭ بۇ ھەرىكىتىدىن قورقۇشۇپ مۇسۇلمانلارنى بىرلەشتۈرمەسلىك ئۈچۈن نۇرغۇن تەدبىر – چارىلەرنى ئىشقا سېلىشتى. ئاخىرىدا بۇ ئوسمانىيە دۆلىتىنى يىقىتىشقا سەۋەب بولدى. بەزىبىر ئىلىمسىز، نادان تائىپىلەر چىرىغان بىر نەزەرىيەنى تۇتۇۋېلىپ مىللەت سېتىش بىلەن ئاۋارە بولماقتا.\n\nدۇنيادا ئىنساننىڭ كۆڭلى دائىم يېڭىلىقنى خالايدۇ ۋە يېڭىلىقلارنى ئىجاد قىلىپ تۇرىدۇ. بۇ يىل بىر يېڭى نەرسە ئىجاد قىلىنسا، كېلەر يىلى ئۇنىڭدىن ئوبدانراق يېڭى بىر نەرسە ئىجاد قىلىنىپ تۇرىدۇ. بۇنىڭغا نىسبەتەن ئاۋۋالقىسى قىممىتىدىن چۈشۈپ ئېتىبارىنى يوقىتىدۇ. دېمەك ھەر ۋاقىت يېڭى نەزەرىيەلەر تۇغۇلۇپ، كونا نەزەرىيەلەرنىڭ قىممىتى چۈشىدۇ. شۇنىڭ ئۈچۈن ھەرقانداق بىر مىللەتنىڭ نەزەرىيەلەرگە قۇربان قىلىنىشى توغرا ئەمەس. لېكىن ئۆز يۇرتىنى، مىللىتىنى ۋە دىنىنى ھالاكەتتىن قۇتۇلدۇرۇۋېلىش ئۈچۈن ھەر ۋاقىت يېڭى نەزەرىيەلەرنى ئىجاد قىلىش، ۋەتەن ۋە ئار – نومۇسنى ساقلاش يولىدا تىرىشچانلىق كۆرسىتىش لازىم.\n\nئىسلام دىنى قايسى مەملىكەتكە كىرسە، شۇ يەردىكى دىن ئەھلىنىڭ ئېتىقادىغا ھۆرمەت قىلىپ ئەركىنلىك بەرگەن ئىدى. بىزمۇ ھەم ئىسلام تەلىماتى بويىچە يۇرتىمىزغا بىز بىلەن دىنداش بولمىغان دىن ئەھلىلىرى بىلەن بىرلىكتە قولنى قولغا تۇتۇشۇپ يۇرتنى ئاۋات قىلىشقا تىرىشىمىز. ئىران دۆلىتىنىڭ نوپۇسى 15 مىليونغا يېتىدۇ. بۇلارنىڭ ئارىسىدا ئەرەب، جوھۇت (يەھۇدىي)، ئەرمەن، تۈرك، كورد، فارس، ھىندى ۋە يەنە باشقا مەزھەپتىكى خەلقلەر بار. ئەمما بۇلار تارىختىن بېرى ئىران دۆلىتىنى تەشكىل قىلىپ، گويا بىر تەن بولۇشۇپ ياشاشماقتا. بىزنىڭ مەقسىتىمىزمۇ ئىرانلىقلاردەك بىرلىكتە ئۆز ۋەتىنىمىزنى ساقلاپ قېلىشتىن ئىبارەت.\n\n### 3. ئەسەبە ۋەتەنىيە\nھەربىر ۋەتەن ئەۋلادى ئۆز ۋەتىنىگە ياتلارنىڭ سىياسىي ۋە ئىقتىسادىي تەسىرنىڭ كىرىپ قېلىشىدىن قىزغىنىدۇ. مانا بۇ «ئەسەبە ۋەتەنىيە» دېيىلىدۇ. ياۋورپا چۈشەنچىسى بويىچە بولغاندا، ئەسەبە ۋەتەنىيە: ھەر دۆلەتنىڭ ئۆز تۇپرىقىدا ئىشلەپ چىقارغان فابرىكا ماللىرىنى ئاجىز مىللەتلەردىن بىرىگە توشۇپ ئاپىرىپ، ئۇ يەردە سېتىپ، ئۇلارنىڭ ئىقتىسادىي، ئىجتىمائىي ھاياتىنى ئىسكەنجىگە ئېلىپ مۇستەملىكە قىلىشىنى كۆرسىتىدۇ. ۋەتىنىنى قىزغىنىش پەقەت ئىنسانغىلا خاس بىر ئىش بولماستىن، بىر قىسىم ھايۋانلار ئارىسىدىمۇ بار بولغان ئورتاق بىر ئىشتۇر. مەسىلەن، قارغا قىشتا قېلىن تېرەكلىكتە ياكى قارا ياغاچلىقتا قىشلايدۇ. ياز ۋاقتىدىمۇ شۇ يەردە بالا چىقىرىش ئۈچۈن چاڭگا سالىدۇ. ناۋادا چاڭگىسىغا بىرەر دۈشمەن قەست قىلغۇدەك بولسا، قارغىلارنىڭ ھەممىسى بىرلىكتە مۇداپىئە قىلىدۇ ۋە چاڭگىسىنى بەرمەيدۇ. كۆگەرچىن (كەپتەر) نىمۇ ئەگەر ئىككى – ئۈچ كۈنلۈك يىراقلىققا ئېلىپ كېتىپ قويۇپ بېرىلسە، يەنە ئۆزى ئۆسۈپ چوڭ بولغان يېرىگە قېچىپ كېلىدۇ. مۇندىن باشقا يەنە نۇرغۇن ھايۋانلار بار. ئۇلار قىشتا ئىسسىق يەرگە كېتىپ قىشلايدۇ، ياز كەلگەندە قايتىپ كېلىپ ئۆزى ئۆسكەن جايلارغا قايتىپ بالا چىقىرىدۇ. ھايۋانمۇ تۇغۇلغان يېرىنى ئۇنتۇمايدۇ. ھالبۇكى ئارىمىزدا شۇنداق بىر خىل كىشىلەر باركى، دىنسۆيەرلىك ۋە مىللەتچىلىك مەسىلىسى ئوتتۇرىغا چىقسىلا ئاچچىقلىنىدۇ. «ئاتوم ۋە تېخنىكا دەۋرىدىمۇ مىللەتچىلىك قىلىشنىڭ، دىنچىلىك قىلىشنىڭ نېمە مەنىسى بار، بىزگە ۋەتەن كېرەك» دەيدۇ. يەنە بىر پىرقە چىقىپ «بىزگە دىن كېرەك، ۋەتەن – مىللەتنىڭ، ئىلىم – مائارىپنىڭ كېرىكى يوق، دىنىمىزنى ھاكىم مىللەت ئۆزى ساقلاپ بەرسە بولدى» دەپ ھاكىم مىللەتنىڭ توزىقىغا ئۆز پۇتىنى ئۆزى تىقىپ بەرمەكچى بولىدۇ. يەنە بىر پىرقە بولسا «مىللەت نېمە بولسا بولمامدۇ، شەخسىي ئىززەت - ئابرۇيۇم ھۆكۈمەت ۋە خەلق ئالدىدا يۈكسەلسە بولدى. مەن ئاۋۋال شەخسىي مەنپەئەتىمنى كاپالەتكە ئىگە قىلىۋالاي» دەيدۇ.\n\nئەجەبا، يۇقىرىقى ئۈچ پىرقىنىڭ مەپكۇرىلىرى ۋەتەن، مىللەت ۋە دىن ئۈچۈن پارلاق ئىستىقبال يارىتىپ بېرەلەرمۇ؟ بۇنى مەن ئېيتىپ ئولتۇرمايمەن.\n\nكائىناتتا بارلىق نەرسىنى تەسەررۇپ قىلىپ ئىشلەتكۈدەك ھۆرمەت ۋە پەزىلەت ئىگىسى بولۇپ تۇرۇپ، بىر نەزەرىيەنى دەپ بىر – بىرىمىزنى ۋە مىللىتىمىزنى ئۇنتۇساق، بەزىمىزنى دەپ يەنە بەزىمىزنى ئۇنتۇساق، بىر قىسمىمىز ئىززەت – ھۆرمەت يولىدا ئاۋارە يۈرسەك، بۈگۈن قىلىۋاتقان ھەق – ھوقۇق دەۋاسىغا قانداق مەنە بەرگىلى بولىدۇ؟\n\nبىز ئەگەر دىن ۋە مىللەت دېمىسەك، ھايۋانغا قوشۇلۇپ ياشىشىمىزغا توغرا كېلىدۇ. بىزنىڭ قىلىۋاتقان پۈتۈن بۇ شوئارلىرىمىزدىن مەقسەت ئاچ – يالىڭاچ ۋە قۇل ھالەتتە ياشاۋاتقان مىللىتىمىزنى قۇتقۇزۇپ زامانىۋى بىر ھاياتقا باشلاشتۇر. يات ياۋىلارنىڭ چىرىگەن نەزەرىيەسىنى دەپ مىللەتنى قۇربان قىلىشتىن قوغداپ، زامانىۋى ئىنسان قىلىشتۇر. بىز بىر قىسىم پىروپاگانداچىلارغا ئوخشاش (سىياسىي) مەسلەكنى قورال قىلىۋېلىپ مىللەتنى پارچىلاشنى خالىمايمىز. بەلكى خەلق راھەتتە ياشىسا، بىزمۇ راھەتتە، خەلق زۇلۇم ئاستىدا ئېزىلسە، بىزمۇ شۇلارغا ئوخشاش ئىزىلىشتە بولىمىز. ئەسلا شەخسىي راھىتىمىزگە رازى بولمايمىز. ۋەتەننى، مىللەتنى ۋە دىننى ئۇنتۇپ ھايۋاندىنمۇ پەس ھالدا ياشىساق، مۇنقەرزلىككە سەۋەبچى بولساق، ئەۋلادلار ئالدىدا نېمە دەپ جاۋاب بېرىمىز؟\n\n**ئاپتورى:** ئەسئەدۇللاھ شەيخزادە\n\n---\n**مەنبە:** «ئەرك گېزىتى»، 99 - ۋە 100 - سانلار، 1947 - يىل، 5 – ۋە 8 - نويابىر.\n*ئۇيغۇرچىغا ئاغدۇرغۇچى: بۇرھان مۇھەممەد*\n\nمەنبە: **ئويغاقلار دۇنياسى سەھىپىسى**"}
{"title": "يۇرت – ۋەتىنىڭنى سۆي!", "author": "Unknown", "date": "1948-12-17", "tags": [], "content": "# يۇرت – ۋەتىنىڭنى سۆي!\n\nسۆيۈشكە سالاھىيىتىڭ بارمۇ؟ سۆيۈشنى خالامسەن؟ ئۇنداقتا سۆي! ھەربىر گۈزەل نەرسىنى سۆي. سۆيگەندىمۇ تويغۇچە، قانغۇچە سۆي! ئەگەر سەن سۆيۈشكە مەپكۇرە (ئىدېئال ئۆرنەك) ئىزدەۋاتقان بولساڭ، ئۇنداقتا ئۈستىدە ۋە ئاستىدا ياشىغان، سۈيىنى ئېچىپ، توپىسىغا مېلىنىپ چوڭ بولغان يۇرت - ۋەتىنىڭنى سۆي!\n\nكۆز بىلەن كۆرۈنگەن، قول بىلەن تۇتقان، گۈللىنىشى ئۆز قولۇڭدا بولغان تۈرك يۇرتىنى (شەرقىي تۈركىستاننى) سۆي! خىيالىي، ئېتىبارسىز، فانتازىيەلىك مەپكۇرىلەرگە ئاشىق بولما! يالغانغا ئىشىنىپ قالما، ھەقىقەتكە تايان!\n\nئەي يىگىت! بۇ تۇپراقنىڭ ئادىمى ئىكەنلىكىڭنى ھچقاچان ئۇنتۇما! يۇرتۇڭنى سۆي!\n\nيۇرت – ۋەتەن ھەممە نەرسىدىن ئۈستۈن ۋە كۈچلۈك بولغان بىر شۇئۇردۇر. ۋەتەن دېگەن سۆزنى ئېيتقان، ئىشىتكەن (ئاڭلىغان)، ئويلىغان ھامان ھېچقاچان تاقەت قىلالمايمىز. ئويغىنىمىز، تىتىرەيمىز، قىمىرلايمىز. ئىچىمىزدە تاتلىق بىر ھاياجان تۇغۇلىدۇ. بۇ ھاياجان ئادەتتىكى ھاياجان ئەمەس. چۈشلەر بىلەن، ئۈمىد – ئارزۇ ۋە ئىزتىراپلار بىلەن بىرلەشكەن ھاياجاندۇر. بۇ ھاياجاننىڭ جۇش ئۇرغان پەيتىنى تەھلىل قىلىپ بولغىلى بولمايدۇ. ۋەھالەنكى ئەقىل بۇنىڭغا قانائەت تاپمايدۇ. بىلمەك ئىستەيدۇ. كائىناتنى، ئاللاھنى، ئۆتمۈشنى، كەلگۈسىنى بىلىشنى ئىستىگەنگە ئوخشاش ۋەتەننىمۇ بىلىشنى ئىستەيدۇ. بىز مانا بۇنى بىلدۈرۈشكە كىرىشەيلى!\n\nيۇرت – ۋەتەن دېسىلا ئېسىمىزگە بىر تۇپراق پارچىسى، جۇغراپىيەۋى جەھەتتىن بىر دۆلەت كېلىدۇ. مۇئەييەن چەك – چېگرا دائىرىسىگە جايلاشقان تاغلار، دەريالار، يايلاقلار، گۈل – گىياھلار، مىڭ بىر تۈرلۈك تەبىئەت مەنزىرىلىرى، ئۆزىگە يارىشا گۈزەللىكى ۋە چوڭلۇقى بار تۇپراق پارچىسى كۆز ئالدىمىزغا كېلىدۇ. ئادەتتە بىز بۇلارنىڭ ھەممىسىنى ئوبيېكتىپ ماددا نۇقتىسىدىن، جۇغراپىيەلىك جەھەتتىن، گىئولوگىيەلىك نۇقتىئ‍ينەزەردىن قاراپ بىلەلەيمىز. بىراق بۇلارنىڭ ھېچبىرىدە ۋەتەن چۈشەنچىسىدىكى ھاياجاننى تاپالمايمىز. شۇڭا بىز ۋەتەننىڭ مۇنداقلا بىر تۇپراق پارچىسىدىن ئەمەسلىكىگە، ۋەتەننىڭ فىزىكىلىق دۇنيادىن ھالقىغان بىر نەرسە ئىكەنلىكىگە ئىشىنىمىز.\n\nئەجەبا، يۇرت – ۋەتەن ئۇشبۇ تۇپراق ئۈستىدە تۇرۇپ سۆمۈرۈۋاتقان ھاۋا، ئىچكەن سۇ، يىگەن بۇغداي بولماي نېمە؟!\nئەجەبا، ۋەتەن جىمى بارلىقىمىزنى تەمىنلىگەن ئانا مەنبە ئەمەسمۇ؟!\n\nيۇرت – ۋەتەن پىكرىي مەنپەئەت، ئىشلەپ چىقىرىش، بەخت – سائادەت ۋە تەسەررۇپ چۈشەنچىسىگە يات بىر نەرسە. يۇرت – ۋەتەن ئۇنداق توختىماي سۆمۈرۈلىدىغان نەرسە ئەمەس، بەلكى ئۇ يولىدا جان پىدا قىلىنىدىغان، مۇقەددەس ۋە ئۈستۈن بولغان مەنىۋى دۆلەتتۇر.\n\nيۇرت - ۋەتەن گويا سائادىتىدىن بەكرەك قايغۇلىنىپ ئۆتىدىغان، يولىدا ئۆزىمىزنىڭ پۈتكۈل بارلىقىمىزنى كۆزگە ئىلمىغان بىر مەپكۇرىگە ئوخشايدۇ. بۇ جەھەتتىن يۇرت – ۋەتەن بىر مەپكۇرەدۇر.\n\nئۆزۈمدىن، مىللىي ۋە كىشىلىك شەخسىيىتىمدىن ۋازكەچكەن، تۈنۈگۈنكى، بۈگۈنكى ۋە ئەتىكى كۈنۈمدىن ئايرىلغان ھامان؛ يۇرت - ۋەتەننى گويا ئۆزۈمدىن، ئەخلاقىمدىن، مەنىۋى ھاياتىمدىن، ئىرادەمدىن، ئىدېئالىمدىن ئايرىم بىر زېمىندەك، جانسىز بىر نەرسىدەك كۆرۈۋالغان زامان نېمە ئۈچۈندۇر چۈشىنەلمەي قالىمەن. يۇرت دېگىنى ئۆزۈم شۇمۇ، ۋەتەن ئەسلىدە ئۆزۈممۇ، دەپ قالىمەن. ئويلايمەن، ئويلايمەن. ئاخىرى دەيمەنكى: دۇرۇس. (يەنى ۋەتەن دېمەك مەن دېمەك، مەن دېمەك ۋەتەن دېمەكتۇر، دەيمەن – ت.)\n\nئۇنداقتا، مەندىكى بۇ خىل تۇغما مەنلىك قەيەردىن كەلگەن، دېيىشكە باشلايمەن. ئەجەبا بۇ خىل مەنلىك ماددىي، ئورگانىك ۋە روھىي مەۋجۇتلۇقىمدىن كەلگەنمۇ؟ يەنە ئويلايمەن...\n\nدەيمەنكى: ياق، مەن يالغۇز ئەمەسمەن، بۇ يەردە بىر مەنلا ئەمەس، باشقىلارمۇ بار. ئۇلارمۇ خۇددى ماڭا ئوخشايدۇ. ئۇنداقتا، بۇ «باشقىلار» كىملەر؟\n\nئەمەلىيەتتە مەزكۇر باشقىلارمۇ ماڭا ئوخشاش گۆش ۋە سۆڭەكتىن پۈتكەن ئورگانىك جانلىق. فىزىيولوگىيەلىك قانۇنلارغا، پىسخولوگىيەلىك روھىي ئىزتىرار (چارىسىزلىق) لىرىغا باغلانغان، تۇتقۇن بولغان قانىيلار (قانائەتكارلار) تۈركىمىدىندۇر. مەن ۋەتەننىڭ ئىلاھىي مۇقەددسىلىكىگە مەنبە بولالمىسام، باشقىلارنىڭ يەكۈنى، خۇلاسىسى، جەمئىسى قانداقمۇ مەنبە بولالىسۇن! قايسى مۆجىزە ئۇلارغا بۇ ئىمتىيازنى بېرەلىسۇن؟ دېمەك ۋەتەن مەندىنلا ئىبارەت ئەمەس، شۇنداقلا ماڭا ئوخشاش باشقىلاردىنلا ئىبارەت بولۇپ قالمايدۇ. ئۇنداقتا، مەسىلىنىڭ سىرى نېمە؟\n\nئاخىرى كۆرۈپ يەتتىم، ئويغاندىم. بۇ ئىشنىڭ سىرى مېنىڭ ۋە باشقىلارنىڭ ھەمدە بۈگۈن ياشىغان ۋە تۈنۈگۈن ياشىغانلارنىڭ قولىدا بەرپا بولغان مەنىۋى قىممەتلەر (قەدەرىيەتلەر) دە ئىكەن.  ئالايلۇق، تۈرۈك يۇرتى بار. شۇنىڭ بىلەن بىر ۋاقىتتا بۇ ئەلنىڭ تارىخىدا كۆپلىگەن ئىنسانىي قىممەتلەر بار. تىلىمىز، تۆرىمىز، سەنئىتىمىز، پەلسەپىمىز، سائادەت ۋە پالاكەتنى سېزىشىمىز، توغرۇلۇق، ياخشىلىق ۋە گۈزەللىك ئېڭىمىز، ئىختىرالىرىمىز، ئەۋلادلىرىمىزغا ۋە بارچە ئىنسانلارغا ئۆگەتكەنلىرىمىز، ھەممىسى قىممەتلىرىمىزدۇر.\n\nيۇرت – ۋەتەن قۇرۇق خىيال بولماستىن، بەلكى بىر ھەقىقەتتۇر. چۈنكى ھەقىقەتتىن كەلگەن بىر قىممەت، بىر ۋىجدان مەنبەسى سۈپىتىدە بىز تۈركلەر (شەرقىي تۈركىستانلىقلار) بارمىز.\n\nيۇرت – ۋەتەن ئېڭىغا ياخشىراق سىنچىلىغان ۋاقىتتا، ئۇنىڭ ئىچىدە يالغۇز تۈنۈگۈن ھەقىقەتكە ئايلانغان قىممەتلەرنىلا ئەمەس، ئەتىمۇ ھەم ھەقىقەتكە ئايلىنىدىغان قىممەتلەرنى تاپىمىز.\n\nشۇنىڭ ئۈچۈن يۇرت – ۋەتەن مىللىي مەۋجۇتلۇقىمىزنىڭ پەقەتلا ئۆتمۈشى بولۇپ قالماستىن، ئۇ يەنە ئۆز نۆۋىتىدە مەۋجۇتلۇقىمىزنىڭ كېلەچىكىدۇر. يۇرت – ۋەتەن بولغاچقا، بىز «بىز» بولالىدۇق. ئۇ بولغاچقا بىز «بىز» ھالىتىمىزدە قالالىدۇق.  ئۇنىڭ سايىسىدە بىز يەنە يېڭى ئۆزلىكىمىزگە ئېرىشكەيمىز. بۇ مەنىدىن ۋەتەن بىر پۈتۈن مەۋجۇتلۇقى بىلەن ئەڭ ئالىي ۋە مۇقەددەس جايدۇر. خۇللەس: ۋەتەن مۇقەددەستۇر.\n\n**مەنبە:** «ئەرك گېزىتى»، 1948 – يىل، 229 – سان، 17 – دېكابىر.\n*ئۇيغۇرچىغا ئاغدۇرغۇچى: بۇرھان*"}
{"title": "يۇتۇبىر تالىپنىڭ ئارسىز ئىزاھاتىدىكى خۇپسەنلىكلەر", "author": "بۇرھان مۇھەممەد", "date": "Unknown", "tags": [], "content": "# يۇتۇبىر تالىپنىڭ ئارسىز ئىزاھاتىدىكى خۇپسەنلىكلەر\nئوقۇرمەنلەرگە مەلۇم بولغاندەك، سەھىپىمىز نۇر ت ۋ قانىلى ۋە بۇ قانالغا رەھبەرلىك قىلىۋاتقان زېھنىيەت ۋە بۇ زېھنىيەتنىڭ دىن تەشۋىق قىلىش، ياشلارنى يېتەكلەش نامىدا ئېلىپ بېرىۋاتقان ئاتالمىش دەۋەتچىلىكى خۇسۇسىدا، بولۇپمۇ يېقىنقى مەزگىللەردىكى شەرئىي ساھەنى پېتىقلاش تىپىدىكى قىلمىشلىرى، شەرئىي پەتىۋا مەسىلىلىرىدە ئازغۇن پەتىۋا بېرىشكە ئايانمىغانلىقى، شەرئىي مەۋزۇلارنى، ئۇقۇم ۋە چۈشەنچىلەرنى ئىنتايىن سۈپەتسىز، بۇرمىلىغان تۈستە، مۇھىمى ساھەنىڭ ئىلمىي مەۋقەسى ياكى شەرئىي ئاساسىغا تايىنىشتىن يىراق ھالدا ئەخلەت زېھنىيىتى بىلەن ئۇيۇشىدىغان شەكىلدە كۆرۈرمەنگە سۇنماقچى بولغانلىقى خۇسۇسىدا ئوبزور ئېلان قىلدى. ئوبزوردىن چىققان خۇلاسە شۇ بولدىكى، ئوبزور ئوبيېكتى بولۇۋاتقان قانالنىڭ تەشۋىقلىرى ئىددىئا قىلىۋاتقان يولىدىن چەتنىگەن، بۇنى بىر قوللۇق ئەمەلگە ئاشۇرغان تالىپچىقىمىز بولسا، ھەد ۋە ھۇدۇد بىلمىگەن ھالدا تۆۋىنى شەرئىي مەسىلىلەردىن، يۇقىرىسى ئەقىدىۋى ۋە سىياسىي مەسىلىلەرگىچە بۇرنىنى تىققاندىن سىرت، ئىزاھات ئۇسۇلىدا بولسۇن، چۈشەندۈرۈشتىكى كالامپايلىقى جەھەتتىن بولسۇن خاتا ئۈستىگە خاتالىق سادىر قىلىشتىن، بۇرمىلاشتىن ئايانمىغان. ئوبزورىمىزدا پاكىتقا ئاساسلانغان ھالدا تالىپچىقىمىزنىڭ شەرئىي ۋە سىياسىي خاتالىقلىرىنى تەنقىدلىگەن بولدۇق. شۇنداقلا ئىلمىي مەسىلىلەردىكى، شەرئىي پەتىۋادىكى، مۇجمەل ئىزاھاتنى تەپسىلىي قىلىپ كۆرسىتىش، توغرىسى ئۆپكە كۆرسىتىپ قۇيرۇق سېتىشقا ياتىدىغان دىنىي تەشۋىقات قويمىچىلىقىغا قارىتا نە پەقەت تەنقىدچىلەرنىڭ، بەلكى ساھەنىڭ نوپۇز ۋە سالاھىيەت ئەربابلىرىنىڭ پىكىر قاتناشتۇرۇشىنى، ئۆزىمۇ ئازغان، ئۆزگىنىمۇ ئازدۇرىدىغان تائىپىلەر مەيدانغا كېلىۋاتقاندا، ھەق يولدىكىلەرنىڭ پەرقىنى ۋە ھەققانىي تۇتۇمىنى ئىپادىلىشى لازىملىقىنى، تۈگۈلۈۋالماسلىقى، ئادىل باھا ۋە توغرا مەۋقەنى بايان قىلىش ئارقىلىق مەسئۇلىيەت ۋە مەجبۇرىيىتىنى جارىي قىلدۇرۇشىنى تەكلىپ قىلغان بولدۇق. دەرۋقە، بۇ تەكلىپنى مۇھاجىرەتتىكى نوپوزلۇق دىنىي مەركەز بولغان «ساجىيە ئىسلام تەتقىقات مەركىزى» قوبۇل قىلغانلىقىنى ئېلان قىلدى ۋە بۇ ھەقتە بىر دىنىي مۇئەسسەسە بولۇش سۈپىتى بىلەن نۆۋەتتىكى دىنىي تەشۋىقات ئېلىپ بېرىۋاتقان يۇتۇبىر ۋە ئۇنىڭ ئازغۇن پەتىۋاسى ھەققىدە ئۆزلىرىنىڭ ھەققانىي مەۋقەسىنى ئوتتۇرىغا قويدى. شۇنىڭ بىلەن بىر ۋاقىتتا، خاتا پەتىۋا ۋە ئازغۇن ئەقىدە تەشۋىقاتلارغا قارىتا ئۆزلىرىنىڭ شەرئىي مەۋقەسىنى ئوتتۇرىغا قويدى، ھەمدە ئۇزۇندىن بېرى بۇ مەسىلىلەرگە دىققەت قىلىپ كېلىۋاتقانلىقىنى ئىلگىرى سۈردى. ئاخىرىدا بۇ خىل تەشۋىقات قاناللىرىغا قارىتا مەيدانىنى بىلدۈرۈش بىلەن بىرگە،  ساھەنىڭ ئىچىدىكى بارچە دىنىي ئورۇن ۋە سەپداشلىرىنىمۇ ھەقتە دادىل بولۇشقا، ئۆلىمالارنىڭ بىۋاسىتە مەسئۇلىيىتىگە چېتىلىدىغان شەرئىي پەتىۋا، دەۋەت ۋە ۋەز – تەبلىغقا دائىر ئىشلاردا بولسىمۇ ساھەگە ئىگە چىقىشقا، دىن مەسىلىلىرى دۇغلاشتۇرۇلۇۋاتقاندا ئىپادە بىلدۈرمەستىن، مەسىلىنى مۇناسىۋەت چەمبىرىكىنىڭ قۇربانى قىلىۋەتمەستىن دادىل بولۇشقا، ھەقنى بايان قىلىپ ئىپادە بىلدۈرۈشكە چاقىردى. شۇنداقلا بۇنى ئىمانىي بۇرچ، ئىلىم ئەھلىلىك سالاھىيەت ۋە ساماۋى بۇرچ ئىكەنلىكنى ئەسلىتىدىغان بىباھا قۇرلار بىلەن باياناتىنى ئاخىرلاشتۇردى. دېمەك، كۆرۈلۈۋاتقان مەسىلىلەرگە، بولۇپمۇ شەرئىي ۋە سىياسىي مەسىلىلەردىكى بۇزغۇنچىلىقلار پەقەتلا ئوبزورچىلىق نۇقتىسىدىنلا ئەمەس، شەرئىي ساھەنىڭ ئالىمى ۋە بۇ ئالىم قۇرغان مۇئەسسەسە نامىدىنمۇ مۇئەييەنلەشتۈرۈلدى. مەسىلىنىڭ ئاۋام كۆزىدىن ئەمەس، ئىلىم ئەھلى كۆزىدىن، شۇنداقلا پىكىر ۋە سالاھىيەت ئىگىلىرى نەزىرىدىن قارىغاندىلا ئاندىن پەرقلەندۈرگىلى بولىدىغانلىقى، بۇزۇقلۇقنىڭ ئەپتى بەشىرىنى كۆرۈش ئۈچۈن ئاۋامچە ھېسسىيات، يۈزەكىي كاللا، تەرەپباز تۇتۇم كار قىلمايدىغانلىقى، ھەق – ناھەقنى ئاستىن – ئۈستۈن قىلىش ئۈچۈن  قىتىغۇرلۇق ۋە تۆھمەتخورلۇقنىڭ بازىرىنى چىقىرىشنىڭ مەسىلىنى ئەسلا ھەل قىلالمايدىغانلىقى ئايان بولدى. دەل بۇ نۇقتىلار مۇئەييەنلەشكەن، پەقەتلا مۇستەقىل خاراكتېرگە ئىگە ئىلىم ئەھلىلىرىنىڭ ئادىل ۋە ئىلمىي باھا بېرىشىنىڭ زۆرۈرىيىتى ھېس قىلىنىۋاتقان بىر ۋاقىتتا، تالىپچىقىمىز تەرىپىدىن «ئ‍ىزاھات» دەپ ناملانغان بىر ۋىدىيوسى سەھىپىسىدە ئېلان قىلىندى. بىز بۇ تېمىمىزدا، دەل مۇشۇ ۋىدىيو ئۈستىدە توختىلىمىز. چۈنكى بۇنداق بىر ۋىدىيونىڭ ئېلان قىلىنىشىنى تالىپچىقىمىز ئۈچۈن بىر بۆسۈش دېيىشكە بولىدۇ. سەۋەب شۇكى، تالىپچىقىمىزنىڭ بۇ ئىشى يىللاردىن بۇيانقى ئۇسلۇبىنى ئۆزگەرتكەن، ئۇۋىسىدىن چىقىپ تەنقىدكە پوزىتسىيە بىلدۈرۈپ رەددىيە بېرىشتەك «جاسارەت»نى كۆرسەتكىنى ھېسابلىنىدۇ. بۇ نۆۋەت تالىپچىقىمىز يىللاردىن بېرى تور يۈزىگە قويۇپ تارقىتىۋاتقان نەرسىلىرىگە قارىتا چۈشكەن تەنقىد ياكى رەددىيەلەرنى بىر بولسا ئارىدىكى تونۇش بىلىشلەرنى ئارىغا سېلىپ ئۆچۈرگۈزۈۋېتىش، تەنقىد قىلغۇچىلارنى پىتنە قىلماقچى، شەخسىي ئۆچى بار، بىزگە ھەسەت قىلدى، قاتارلىق تۆھمەتلەر بىلەن شايكىلىرىنى ھۇجۇمغا سېلىپ قويۇپ تاماشا كۆرۈش، بىر ياندىن تەنقىدلەنگەن ۋىدىيوسىنى پەم بىلەن يۇيۇۋېتىپ قايتىدىن سۈرەتكە ئېلىپ ئوڭشىۋېلىش، ھېچ ئىش بولمىغاندەك كۆرۈنۈۋېلىش، يەنە بىر ياندىن تەنقىدلىگۈچىنىڭ يوشۇرۇن پېيىگە چۈشۈش، ھەتتا تېخنىكىلىق دېتاللار ئارقىلىق سەھىپىسىنى كوچىلاپ يۈرۈپمۇ بولسا، ئۆزى تونۇيدىغان ياكى رەقىبى كۆرۈۋالغان بىرىلىرىدىن گۇمانخورلۇق قىلىپ ئۇنى پىتنە مەنبەسى قىلىپ تەيىنلەپ تەسەللىي تېپىشتەك بىنورمال پىسخىكىسىنىڭ كەينىگە كىرمىدى.\n\nدەرۋەقە، ئېلان قىلىنغىنى بىر ئىزاھات ۋىدىيوسى ئىدى. كۆرۈنۈپ تۇرغىنىدەك بۇ بىر تەنقىدكە رەددىيە ئەمەس، يەنى ئۆزىنىڭ دېگەن ۋە قىلغانلىرىغا قارىتا پاكىتقا پاكىت بىلەن جاۋاب قايتۇرۇش كۆزلەنگەن، ئىلمىي نۇقتىدىن ئۆزىنىڭ بىر كىشىلىك ئەقلىي ئەمگىكىنى سەرپ قىلىپ جاۋاب قايتۇرغان رەددىيەسى ئەمەس، بەلكى ئىزاھات.\n\nشۇنداق قىلىپ تالىپچىقىمىزدىن ئاخىرى زۇۋان كەلدى. ئەمما كۈتۈلۈۋاتقان نەرسە مۇشۇمىدى؟ ئەلۋەتتە ياق! بۇ يەردە كۈتۈلۈۋاتقىنى گەپ يورغىلىتىش، تېنىۋېلىش، خۇپسەنلىك قىلىش ئەمەس، بەلكى  ئىزاھاتنىڭ بىزنىڭ مۇئەييەنلەشتۈرۈشىمىزنى خاتاغا چىقىرىدىغان، ئېغىزىدىن چىققان جۈملىسى، لوگىكىسى ۋە ئۇسلۇبىدىن نېمە بىلىنسە شۇنى ئاساس قىلىپ بەرگەن تەنقىدىمىزنىڭ بىر تەرەپلىمە بولغان جايلىرىغا ئوچۇقلىما بولالايدىغان، ئىلمىي جەھەتتىن تەنقىدلىگەن نۇقتىلىرىمىزنى ئۆزى ئاساسلانغان ئىلمىي مەنبەلەرگە كۆمۈپ تاشلاپمۇ بولسا بىزنى مات قىلىدىغان، بىزنى ئىلمىي دەلىل ئاساسىدا قايىللىقىمىزنى قولغا كەلتۈرۈشكە يارايدىغان، بىر قەدەر ئىلىم ھىدى كېلىدىغان جاۋابلار بىلەن مۇھىتنىڭ ساپلىقىغا ھەسسە قوشىدىغان ئايدىڭلاتقۇچى ئىزاھات ئىدى. كۆردۇقكى، تالىپچىقىمىزنىڭ «غەيرەت» كۆرسىتىپ ئاران دېگەندە ئېلان قىلغان ئاتالمىش ئىزاھات ۋىدىيوسى ئىزاھات بولماستىن، خۇپسەنلىك ۋە ئالىقاپلىقنى يەنىمۇ پۇختىلاش ئۈچۈن بازار سېلىنغان گەپ ئوينىتىش ۋە ئەزۋەيلەشلەر ئىكەن. ئىزاھاتىنىڭ مۇخاتەبىمۇ كۆرۈرمەنلەر ئىكەنكى، ئىلىم ۋە پىكىر ئەربابلىرى ئەمەس ئىكەن. ئىزاھاتنىڭ غايىسى بولسا، تۇتۇرۇقسىز گەپ يورغىلىتىشلار ئارقىلىق كۆرۈرمەندىن ئۆزىگە ھېسداشچى، گۇپپاڭچى ۋە تەرەپدار توپلاش ئىكەن. يەنى تالىپچىقىمىز شۇنچە جۈرئەت قىلىپ كامېرا يۈزىگە چىققانغا چۈشلۇق، ماڭدامدا كېسىپ ياماپ ۋىدىيو ئىشلەپ تەر تۆككەنگە تۇشلۇق ئۆزىگە قارشى ئۇدۇل تەنقىدىي باھاسىنى بەرگۈچىلەرنى مۇخاتەب ئېلىشقا جۈرئەت قىلالماپتۇ. بەرمەكچى بولغان ئىزاھاتنىمۇ «قىزىم ساڭا ئېيتاي، كېلىنىم سەن ئاڭلا» تەرىقىسىدە يىللاردىن ئاغزى مايماق كەتسىمۇ، ئازغۇنلۇقنى تەرغىب قىلسىمۇ لام - جىم دېمەي كەلگەن، توغرىسى دېيىشكىمۇ مۇكەللەف بولمىغان ئاۋامغا، ساھەدىن خەۋىرى يوق، پەقەتلا كۆرۈرمىنى بولۇش بىلەن قانىلىنى قوللاپ كېلىۋاتقان كۆرۈرمەنلىرىگە ئوچۇقلىما بېرىشنى مەقسەت قىلىپ ئىزاھات بېرىلىپتۇ.\n\nخوش، بىز بۇ خۇلاسىلەرگە قانداق كەلدۇق؟ ئەلۋەتتە مەزكۇر خۇپسەنلىكلەرگە تولغان ئاتالمىش ئىزاھات ۋىدىيوسىغا ئاۋام كۆزىدە ئەمەس، يەنىلا ساختا بىلەن چىنلىق ئارىسىنى ئايرىيالايدىغان ئىلىم ۋە تەنقىد كۆزىدە قاراپ چىقىش ئارقىلىق كەلدۇق. خۇلاسىمىزنىڭ دەلىللىك بولۇشى ئۈچۈن بىز تۆۋەندە تالىپچىقىمىزنىڭ ھاپىلا - شاپىلا سالام – سائەت بىلەن باشلانغان ۋە «نۇر ئېكرانى ھەققىدە ھەرخىل گەپ سۆزلەر بولاندى، مۇشۇ ھەقتە ئىزاھات بېرەي دەپ ئالدىڭلارغا چىقىپ قالدىم» دېگەن سۆزلەر بىلەن داۋامىنى ئۇلىغان مەزكۇر ئاتالمىش ئىزاھات ۋىدىيوسىنى تەھلىل قىلىپ كۆرىمىز. \n\n### 1. بېلى ئۇشتۇلغان ئىخچاملىق \nتالىپچىقىمىز مەزكۇر «ئىزاھات» ۋىدىيوسىدا ئالدى بىلەن سۆزىنى نۇر ئېكرانى ۋە ئۆزىگە دائىر مەلۇماتقا ئىگە ئەمەسلەر بارلىقىنى، بۇ ھەقتە قىسقىچە تونۇشتۇرۇش بەرگىسى كېلىپ مەزكۇر ۋىدىيو بىلەن كۆرۈرمەن ئالدىغا چىقىپ قالغانلىقى بىلەن باشلايدۇ. يەنى قىسقىچە بۇ تونۇشتۇرۇشتا تالىپچىقىمىزنىڭ ئېغىزىدىن چىققىنى «ئۆزىنىڭ 2003 – يىلى دىنىي ئوقۇشقا كىرىپ قارى بولغانلىقى، ئون يىلچە، يەنى مىلادىيە ھېسابى بويىچە 2003 - تىن 2013 - كىچە ۋەتەندىكى «ئۇستازلار»دا ئوقۇغانلىقى ئۇنىڭدىن كېيىن چەتئەلگە چىقىپ شەرىئەت فاكۇلتېتىنى پۈتكۈزگەنلىكىنى» ئىددىئا قىلىش بولىدۇ. ئاخۇنۇم بىسمىللاسىدىن مەلۇم، دېگەندەك، مۇجمەل تالىپچاقنىڭ «تەپسىلىي» دەپ تېما قويۇۋېلىپ مۇجمەل باياننىڭ جۇللۇقىنى چىقارغىنىغا نىسبەتلەشتۈرسەك، يۇقىرىقىدەك قىسقىچە تونۇشتۇرۇشنىڭ ئىخچام سۆزىنىڭ بىلىنى سۇندۇرغىدەك دەرىجىدە ئىخچاملاشتۇرغانلىقىنى كۆرىمىز.  يەنى شۇ قەدەر ئىخچامكى، 2003 تە دىنىي ئوقۇشنى باشلايدۇ، 2013 تە ئۇدۇل چەت ئەلگە چىقىپ شەرىئەت فاكۇلتېتىنى پۈتتۈرىدۇ. قارىماققا قىسقىچە تونۇشتۇرۇش دېگەن ئىكەن، ئىخچاملاشتۇرغىنى نورمالدەك كۆرۈنىدۇ. ئەمما مەقسەت ئۆزى ھەققىدە مەلۇمات بېرش خۇسۇسىدا قىسقىچە تونۇشتۇرۇش بولغانىكەن، ۋەتەن ئىچىدىكى ئون يىللىق ئوقۇش تارىخىدىكى ئۇستازلىرىنى ئېھتىياتەن دېمەي تۇرغاندىمۇ، 2013 – يىلى چەت ئەلگە چىقىپ قايسى دۆلەتتىكى، قايسى ئۇنىۋېرسىتېتنىڭ قايسى فاكۇلتېتىدا ئوقۇدى ۋە قاچان ئوقۇش پۈتكۈزدى، دېگەنلەر تىلغا ئېلىنىشى ئەقەللىي ئىخچاملىق ئەمەسمىدى؟ ئون يىل ۋەتەندە ئوقۇپ كېيىن چەت ئەلگە ئۇدۇل شەرىئەت فاكۇلتېتىنى، يەنى ئۇنىۋېرسىتېتنى پۈتكۈزگەن ۋاقتى تۈركىيەگە 2018 قايتىپ كەلگەن ۋاقتى شۇ، دەپ قارىساقمۇ، ئەجەبا، تالىپچىقىمىز ئۇنىۋېرسىتېتقا ۋەتەندە ئوقۇغان ئۇستازلىرىنىڭ ئوپچە تىل خېتى ئارقىلىق كىرگەنمۇ؟ ياكى چەت ئەلدىكى «پۈتتۈردۈم» دېيىلىۋاتقان ئۇنىۋېرسىتېتقا بىرەر ئارقا ئىشىك بىلەن، ياكى ساختا دىپلوم ئۆتكۈزۈش ئارقىلىق كىرگەنمۇ؟ ۋەتەندە ئون يىل ئوقۇپ ئۇدۇل چەت ئەلگە چىقىپ ئۇنىۋېرسىتېتنىڭ فاكۇلتېتىغا چۈشۈش، رېئاللىقتا قانداق مۇمكىن؟ ياكى بۇ چۈشۈش جۇباجىينى ئەرش لەشكەرلىرى زېمىنغا تاشلىسا، پەرىشكە چۈشكەندە چۈشكىلى يەر چىقمىغاندەك، ئۇدۇل چوشقىنىڭ قورسىقىغا چۈشۈپ قېلىشتەك فانتازىيەلىك چۈشۈشمۇ؟ بىلىشىمىزچە، ۋەتەندىن تارتىپ ئۇستاز ۋە دىنىي ئالىم سۈپىتىدە تونۇلغان نوپۇزلۇق ئەرباب مەرھۇم ئابدۇلھەكىم مەخسۇمھاجىم مىسىرغا كېلىپ ئوقۇش باشلىغىنىدا، بىرىنچى بولۇپ چۈشكەن يېرى ئەزھەرنىڭ تولۇقسىزمۇ ئەمەس، باشلانغۇچمۇ ئەمەس، تەييارلىق سىنىپى ھېسابلىنىدىغان ئەزھەرگە قاراشلىق تىل كۇرسى بولغان ئىكەن. سەۋەبى شۇكى، ئەزھەر ئېتىراپ قىلىدىغان بىرەر مەكتەپنىڭ دىپلومى بولمىغان ئەھۋالدا، بىۋاسىتە تىزىملاتقان ئوقۇغۇچىلار ئاۋۋال تەييارلىق سىنىپىغا، كېيىن سەۋىيەگە قاراپ باشلانغۇچ، تولۇقسىز، تولۇق باسقۇچلىرىنى تۈرلۈك تاماملاش ئىمكانىيەتلىرىدىن پايدىلىنىپ تۇرۇپ ئىمتىھان بىلەن ئاندىن ئۇنىۋېرسىتېتقا كىرىدىكەن. فاكۇلتېت ئوقۇشى ئاشۇنىڭدىن كېيىن باشلىنىدىكەن. دېمىسىمۇ ئۇنىۋېرسىتېتقا تەڭ كېلىدىغان دىپلومى بولمىغان بىر ئوقۇغۇچىنى ساختا دىپلوم بىلەن كۆز بويامچىلىق قىلمىسىلا ۋەتەندە ئون يىل ئوقۇپتىكەن، دەپلا فاكۇلتېتقا بوۋاقنى بۆشۈككە بۆلىگەندەك بۆلەپ قويىدىغان خەلقئارالاشقان بىرەر ئۇنىۋېرسىتېت بەلكىم يەرشارىغا تېخى ئاپىرىدە بولمىغان بولسا كېرەك. ئۇنداقتا، 2013 تە چەتئەلگە چىقىپ 2018 غىچە بولغان ئارىلىقتا ئۇنىۋېرسىتېت پۈتكۈزدى، دېسەك، بۇ ئۇنىۋېرسىتېت قايسى ئۇنىۋېرسىتېت؟ يەنە كېلىپ تالىپچىقىمىزنى ساختا دىپلوم بىلەن ئۇنىۋېرسىتېتقا كىرىدىغان دەرىجىدە پەسكەش تالىب ئەمەس، دەپ پەرەز قىلغىنىمىزدا، تالىپچىقىمىز زادى ۋەتەندىن ئۇدۇل چىقىپ بەش يىل ئىچىدە قايسى يول بىلەن، قايسى دىپلومغا تايىنىپ فاكۇلتېتقا كىردى ۋە قاچان پۈتكۈزدى؟ چىرايىدىنلا 10 يىل ئۇستاز تۇتۇپ ئوقۇغانلىق سېيماسىنى بىلىۋېلىپ دەرھال فاكۇلتېتقا ئەكىرىپ قويغان ئۇ ئۇنىۋېرسىتېت زادى قايسى ئۇنىۋېرسىتېت؟ ياكى بۇ ئوقۇش ھېلىقى مەسجىدى ھەرەم كۇللىيەسى، دېيىلىدىغان، بىرەر ئۇنىۋېرسىتېت بىلەنمۇ مۇناسىۋىتى يوق، ھېلىقىدەك مەككە – مەدىنەمدىكى كالتە كۆسەي ماشايىخلار قۇرۇۋالغان ئالتە يىللىق مەسجىد مائارىپىدىكىدەك يالاڭئاياقلار مەكتىپىدىكى ئوقۇشمۇ؟\n\nمۇجمەل تالىپچىقىمىز مانا مۇشۇنداق گەپنى تومتاق ۋە جاۋابىنىڭ ئورانىغا قاراپ ھەر ئېھتىماللىقتىكى سوئال تاشلانمىسا ھېچ چۈشەنگىلى بولمايدىغان ئاتالمىش ئىخچاملىقىنىڭ سېھرىي كۈچىنى ئىشقا سالىدۇ ۋە ئىشنىڭ بىسمىللاسىدا ئىخچاملىقنىڭ بېلىنى سۇندۇرۇشقا زورۇقىدۇ ۋە بىرىنچى جۈملىسىدىلا ئىزاھات دەۋالغان نەرسىسى بىلەن ئۆزى ۋە ئوقۇش تارىخىنى سۆزلەشتە، قارىماققا بىرنەرسە ھەققىدە ئۇچۇر بېرىۋاتقان كۆرۈنۈش، ئەمما ھېچقانداق ئۇچۇر بەرمەسلىك تاكتىكىسى بويىچە ئوقۇش تارىخىنى خۇددى ئەسكى ماتانى پۇرلىغاندەك، پۇرلاپ سۆزلەپ ئۆتۈپ كېتىدۇ.\n\nقەيەردە گەپنى پۇرلاشنى، قەيەردە يىپتىن يىڭنىسىغىچە ئۇچۇر بەرگەندەك كۆرۈنۈشنى پەملىگەن تالىپچىقىمىز 2018 دىن كېيىنكى، يەنى مەلۇمات بەرمىسىمۇ كۆز ئالدىدىكى ۋەزىيەتنى كۆرۈپ تۇرۇۋاتقانلارغا مەلۇملۇق ئىشلارنى ئوقۇش تارىخىغا قارىغاندا ئۇزارتىپراق بايان قىلىشقا چۈشىدۇ.  دېمەك بۇ قەدەر خۇپسەنلەرچە ئوقۇش تارىخى ياساپ، دىيەسلىتىشلەر دوكتور ئابدۇلئەزىزنىڭ نۇر ئېكرانىنىڭ ئازغۇنلۇقى خۇسۇسىدىكى بايانىدا ئېيتقان «شەرئىي سەۋىيە، سالاھىيەت ۋە ئىلمىي ئارقا كۆرۈنۈشىنىڭ تايىنى يوق» دېگەن ئەمەلىي باھاسىنىڭ توغرىلىقىنى تەكىتلەشتىن باشقىغا يارىمايدۇ. ناۋادا تالىپچىقىمىز گۇڭگا گېپىنى پاكىتلىقراق قىلغۇسى بولسا، بۇنداق باش – ئاخىرى تۇتمايدىغان ئوقۇش تارىخىنى دىيەسلىتىپ ئاۋارە بولماستىن، ئىزاھاتنىڭ ئىككىنچى ياكى ئۈچىنچى نومۇرلۇق نەشرىدە قايسى ئۇنىۋېرسىتېتنىڭ قايسى فاكۇلتېتىغا قانداق ئوقۇشقا كىرگەنلىكىنى، ۋەتەندە 10 يىل ئوقۇپ چەت ئەلگە چىقىپلا ئۇدۇل شەرىئەت فاكۇلتېتىغا قايسى دىپلوم ئارقىلىق كىرگەنلىكىنى ئاتالمىش ئىخچاملاشتۇرۇش پىرىنسىپىغا ئازراق ئىنساب ئارىلاشتۇرۇپ كۆرۈرمەننى مەلۇمات قىلسا يامىنى كەلمەس. ئىزاھات ۋىدىيوسى بولغاندىكىن، ئىزاھاتقىمۇ گېرىيلىك قىلماي، ئۆزىنى ئۆزى مەككار، ساختىپەز، كاززاپنىڭ ئورنىغا چۈشۈرۈپ قويماي، يۇتۇبىرغا ياراشقان بىر ئوبراز بىلەن كۆرۈرمەنگە سەمىمىي بولسا، بۇنىڭ نەرى يامان؟ قايسى ئۇنىۋېرسىتېتقا، قايسى دىپلوم ۋە قايسى فاكۇلتېتقا قاچان كىرىپ قاچان پۈتكۈزگىنىنى دېيەلمىگۈدەك نېمىسى بار؟ بۇ سوئاللار مەزكۇر ئاتالمىش ئىزاھات ۋىدىيوسىنى قانائەتلىك جاۋاب بىلەن شەرھلەيدىغان ئىككىنچى ئىزاھات چىققۇچە كۈچكە ئىگە. گەپنى تۇتۇق قىلغانىكەن، ئوچۇقلىشى، يوچۇن قىلغانىكەن، ئادەمدەك ئىزاھات بېرىشى، توغرا ۋە سەمىمىي جاۋاب بىلەن كۆرۈرمەننى قايىل قىلىشى لازىم. ئەكسىچە، يۇقىرىقىدەك سوئاللار بىر ئۆمۈر پېشانىگە قويۇلۇپ، جاۋابى كۈتۈلۈپ ماڭىدىغانلىقى شۈبھىسىز. \n\n### 2. قاغىدەك «ئاپئاق»، كىرپىدەك «يۇمشاق» ھىيلىسى \nتالىپچىقىمىز ئىككىنچى قەدەمدە نەچچە يىلدىن بۇيانقى ئېلان قىلغان ۋىدىيولىرىنىڭ ئىستاتىستىكىسىنى بېرىدۇ ۋە بۇ جەرياندا خاتالىق ئۆتكۈزگەن جايلىرىنى تۈزىتىپ بەرگەنلەر بولغانلىقىنى، ناھايىتى تۆۋەنچىلىك بىلەن قوبۇل قىلىپ، دۇئا قىلىپ تۇرۇپ قوبۇل قىلغانلىقىنى ئىددىئا قىلىپ ئۈلگۈرىدۇ. خاتالىقلىرىنىڭ سەۋەبىنى بايان قىلغاندا بولسا، تالىپچىقىمىزنىڭ تاپقان باھانىسى دىققەتكە سازاۋەر بولۇپ، خاتالىق سادىر بولۇپ قېلىشىنى ئۆزلىرىنىڭ ئاتالمىش دەۋەت سىستېمىسىدا قىسقا بولۇش، ئىخچام بولۇشنى پىرىنسىپ قىلغانلىقىغا باغلايدۇ. ئۇنىڭچە دەۋەتتە ئىخچام بولىمىز دېگىنى گەپتىمۇ ئ‍ىخچام بولىمىز دېگەنلىكى بولۇپ، تالىپچىقىمىزنىڭ دېيىشىچە ئىخچام گەپنى ھەممە تەرەپكە تارتسا بولىدىغان ئەھۋال كېلىپ چىقىمىش، مۇشۇ سەۋەبتىن نۇرغۇن كىشىلەر نامسىز شەكىلدە ھۇجۇم قىلىپتۇدەك، ھاقارەت قىلىپتۇدەك. ئەمما مەزكۇر «ئالىيجاناب» تالىپچىقىمىز ئالدىغا قاراپ مېڭىۋېرىپتۇدەك، ۋاقتىنى زايە قىلمايمىش، ئىشى جىقمىش. ئەمما ئىلمىي شەكىلدە تۈزەتمە بەرسە، قوبۇل قىلغانمىش ۋە قوبۇل قىلىپ كېلىۋاتقانمىش. قاتتىق سۆز بىلەنمۇ بولسا، ئېنىق خاتا قىلىۋاتقان بولسا، ھەر ۋاقىت قوبۇل قىلارمىش. شۇنىڭ بىلەن بىر ۋاقىتتا، تالىپچىقىمىز ئالىملار ئارىسىدا ئىختىلاپىي مەسىلىلەر بارلىقىنى، مەلۇم مۇجتەھىدنىڭ پىكرىنى تۇتۇپ بەزى يوللارغا چىققىنىنى، بەزىبىر دەۋەتلەرنى ئاڭلاتقانلىقىنى، ئۆزىمۇ بىر مۇجتەھىدكە، ئۆزىنى خاتاغا چىقارغۇچىمۇ باشقا مۇجتەھىدكە ئەگەشكەنلىكى ئۈچۈن تەنقىدكە جاۋاب قايتۇرۇپ يۈرمىگەنلىكىنى ئىلگىرى سۈرىدۇ. ھەمدە ئۆزىنى تەنقىدكە ئوچۇقلۇقىنى تەكرارلايدۇ.\n\nدەرۋەقە، ئەمەلىيەتتە ۋەزىيەت ھەقىقەتەن مۇشۇنداقمۇ؟\n\nئەمەلىيەتتە مەزكۇر سۆزلەرمۇ خۇپسەنلىككە تولغان سۆزلەر بولۇپ، قارىماققا تالىپچىقىمىزنىڭ قىلىۋاتقىنى رايىش، بوينى يۇمشاقتەك كۆرۈنۈش، پەقەتلا كۆرۈرمەنلىرىنى ئالداشقا ئۇرۇنۇشتىن باشقا ئىش ئەمەس. چۈنكى، نۆۋەتتىكى تەنقىدلەر ئوتتۇرىغا چىقىشتىن بۇرۇن خاتا كەتكەن جايلارغا تەنقىد بېرىلگەنلىكى، تەنقىد بەرگۈچىلەرنى ھۇجۇم قىلىۋاتقان ۋەزىيەتكە چۈشۈرۈپ قويۇش تىپىدىكى غىپپىدە ۋىدىيو تەھرىرلىۋېلىپ ھېچبىر خاتا قىلمىغاندەك كۆرۈنۈپ بولۇۋالغانلىقى، تەنقىد بەرگۈچىلەرگە، بىز ماۋۇ نۇقتىدىن مۇنداق قارىغان، تەنقىدىڭىز سەۋەبلىك بىز مۇنداق تۈزىتىش ئېلىپ باردۇق. يەنە تۈزىتىدىغان تەرەپلىرىمىز بولسا، تەكلىپ بېرىپ تۇرغايسىز، دېگەنگە ئوخشاش بىر جۈملىنىڭ نەچچە يىللىق يۇتۇبىرلىق تارىخى مابەينىدە بىرەرسىگە نە دېيىلگەن، نە يېزىلغان. (بۈگۈن مەلۇم بىر سەھىپىدە بايقالغان خاتاسىنى ئوڭشىۋالغانلىقىنى ئېيتىپ چۈشەنچە بەرگىنىنى ھېسابقا ئالمىغاندا) يوق نەرسىنى باردەك كۆرسىتىپ دەۋېلىۋەرسە بولىدىغاندەك قارىۋالغان بۇ تالىپچىقىمىز، دەل مۇشۇ گەپلەرنى قىلىۋاتقاندا، ۋىدىيوسىدا تىلغا ئېلىنمىغان، ئەمما بىز تەنقىدىمىزدە تىلغا ئالغان زاكات خۇسۇسىدىكى ئايەت بۇرمىلاش ئىشىدا نە بىرەر مۇجتەھىدنىڭ، نە بىرەر فەقىھنىڭ، ھەتتا بىرەر شىئە ياكى خاۋارىجنىڭمۇ فىقھىسىغا چۈشمەيدىغان «المؤلفة قلوبهم»، يەنى قەلبى ئىسلامغا مايىل قىلىنغۇچىلار مەسىلىسىدە تېخىچە تۈزىتىش قىلمىغانلىقى ئورتادا. ۋىدىيودا تىلغا ئالغان مەسىلىلەردە بولسا، بىر ئازدىن كېيىنكى دەلىللەشلىرىمىزدىن كۆرۈلگىنىدەك، ھېچ قايسىسىنى بوينىغا ئالماستىن گەپ ئوينىتىشتىن باشقا ئىش قىلمىغان. يەنە شۇنداق تۇرۇپ، قانداقسىگە ئۆزىنى تەنقىدكە ئوچۇقلۇقنى جار سالىدۇ، تەنقىدلەنگەن بىرەر مەسىلىدە ئۆزىنىڭ پۈتۈنلەي خاتا قىلغانلىقى ۋە تۈزەتكەنلىكىگە دائىر تۇتاملىق بىرەر مىسالمۇ بېرەلمەيدۇ؟ چۈنكى كۆرۈنۈپ تۇرغاندەك سەمىمىيەت يوق. يوق نەرسە سىقسىمۇ چىقمايدۇ. ئۆزىدە بولمىغانىكەن، بىراۋغا بېرەي دەپمۇ بېرەلمەيدۇ. پەقەتلا يوقنى بار قىلىپ، بارنى يوق قىلىپ ئىددىئا قىلغىلى، خاتاسىنى بوينىغا ئالماسلىق ئۈچۈن خۇپسەنلىك قىلغىلى بولىدۇ، خالاس! يەنى بۇ سۆزلەرمۇ ئۆزىدە ئەڭ يوق خىسلەتنى، يۈز بېرىپ باقمىغان بىر ۋەزىيەتنى ئۇيدۇرۇپ تۇرۇپ، قانداقتۇر بىرىلىرى ئالدىغا بېرىپ تۈزەتمە بەرگەننى تۈزەتكەن، تورغا چىقارغان نەرسىلىرىنى توردىكىلەر كۆرۈپ باھا، ئىنكاس ياكى يازما يېزىپ تەنقىدلىسە، تەنقىدلىگەنلەرنى ھۇجۇم قىلغان كاتېگورىيەسىگە تىزىپ تۇرۇپ ئاق بالىخان رولىنى ئېلىشتىن باشقا ئىش بولمىغان.\n\nيۇتۇبىرىمىز يۇقىرىقىدەك تەنقىدلەرگە «ھۇجۇم» قالپىقىنى كىيگۈزۈپ، خاتالىقلىرىدىن بىرەرسىنىمۇ تەن ئالماي گەپ يورغىلاتقاندىن كېيىن نۆۋەتنى نەچچە كۈندىن بۇيانقى توردا تەنقىدلىنىۋاتقان نەرسىلەرگە قارىتىدۇ. بۇنىڭدا يۇتۇبىرىمىز توردىكى نەرسىلەرنى ئىككىگە ئايرىغان بولۇپ، بىرى قارا يالغانلار، تۆھمەتلەر. يەنە بىرى ئۆزىنىڭ ئاتالمىش ئىخچاملاشتۇرۇش پىرىنسىپى بويىچە سۆزلىگەنلىكى تۈپەيلى خاتا چۈشەنچە كېلىپ قالغان مەسىلىلەر. يۇتۇبىرىمىز مۇشۇ ئىككى تۈر بويىچە ئىزاھات بەرمەكچى بولۇپ بىر قاتار مىسال ئېلىپ بايان قىلىشقا چۈشىدۇ. \n\n### 3.  يۇتۇبىرلىقىنى ئىنكار قىلغان تالىپ يۇتۇبىر \nتالىپچىقىمىز بىرىنچى ئورۇندا چۈشەنچە بەرمەكچى بولغان، ئۆزىگە بەرمەكچى بولغان تەنقىدتە ئۆزىنىڭ يۇتۇبىر دېيىلگەنلىكى مەسىلىسىنى تىلغا ئالىدۇ ۋە ئۆزىنىڭ يۇتۇبىر ئىكەنلىكىنى رەت قىلىدۇ. يۇتۇبىر دېيىلىشكە نارازى بولىدۇ. ئۇنىڭ دېيىشىچە، تەنقىدلەردە تالىپچىقىمىزنى يۇتۇبىر دېسە بولمايمىش. چۈنكى يۇتۇبىر دېگەن يۇتىيۇپقا بىر نەرسە يوللاپ پۇل تاپسا، ئاندىن يۇتۇبىر دېيىلەرمىش. يۇتىيۇپ ئارقىلىق ئىسلامنى يەتكۈزسە يۇتۇبىر بولماسمىش. شۇڭا تالىپچىقىمىز يۇتۇبىر ئەمەس، دەۋەت مەركىزىمىش. تالىپچىقىمىزنىڭ ئېغىزىدىن چىققان جۈملىسىنى خەتكە ئۆرۈسەك ئۇ شۇنداق دەيدۇ: «يۇتۇبىر دېگەن: يۇتىيۇپقا ۋىدىيو يوللاپ شۇ ئارقىلىق پۇل تاپىدىغان ئادەم. بىزنىڭ مەقسىتىمىز يۇتىيۇپقا بىر نەرسە يوللاپ پۇل تېپىش ئەمەس. بىزنىڭ مەقسىتىمىز يۇتىيۇپ ئارقىلىق ئىسلامنى يەتكۈزۈش.  بۇ ئىككىسىنىڭ ئارىسىدا ئاسمان - زېمىن پەرق بار. شۇنىڭ ئۈچۈن بىز يۇتۇبىر ئەمەس، بىز بىر دەۋەت مەركىزى».\n\nخوش، يۇقىرىقى داڭقان پۇتى گەپلەردىن ئىنساب بىلەن مەزمۇن سۈزسەك، تالىپچىقىمىز بۇ يەردە ئالدى بىلەن ئۆزىنىڭ يۇتۇبىرلىقىنى ئىنكار قىلىدۇ. يەنى مەن يۇتۇبىر ئەمەس، دەپ تۇرۇۋالىدۇ. ئەمەلىيەتتە بۇمۇ بىر خۇپسەنلىك. بەلكىم يۇتۇبىر تۇرۇپ مېنى يۇتۇبىر دېمەڭلار دەيدىغان يۇتۇبىرچىنىڭ بارلىقىنى مەسلەكداش يۇتۇبىرلار بىلسە، بۇ ئۇلار ئۈچۈن قىزىق نۇقتا بولۇشى مۇمكىن. يەنە بىر قاراشقا قۇرئان ئاتالغۇلىرىدەك ئەڭ زىل ۋە مۇھىم ئاتالغۇ – ئۇقۇملارنى نە مۇپەسسىرنىڭ، نە لۇغەتشۇناسنىڭ بەرگەن تەبىرىگە چۈشمەيدىغان رەۋىشتە يانپاشقا ئۇرۇپلا ئاغزىغا كەلگەنچە ئىزاھلىغان بىرىنىڭ نورمال كەسپىي ئاتالغۇلارنى، يەنە كېلىپ ئومۇملىشىپ بولغان، تەبىرى بېرىلىپ بولغان ئۇقۇملارنى كاللىسىدا توقۇۋالغانچە ئىزاھات بېرىپ گەپ يورغىلىتىشى، كۆرۈرمەننى ئەخمەق كۆرۈشى كۈتۈلمەيدىغان ئىشمۇ ئەمەس. بولۇپمۇ، ئۆزىگە بىرەر مۇقەددەس ئۇنۋان تاقاش ھېرىسمەنلىكى كۈچلۈكلەرنىڭ ئۆزى قىلىۋاتقان ئىشنىڭ ئىسمىدىنمۇ ئۈركۈپ گەپ يورغىلىتىشى ھەيران قالارلىق ئەمەس. تالىپچىقىمىز دىتلىق يۇتۇبىر بولغىنىدا، ھەمدە كۆرۈرمەننىڭ ئېغىزىغا ئۆزىدەك ئاش – ناننى يۇيۇپ يەيدىغانلىقىدىن شەك قىلمىسا، يۇتۇبىر ئاتالغۇسىنى ئۇنچە بۇرمىلاپ يۈرۈشنىڭ، ئىلىم ئەربابلىرىمۇ ئېتىراپ قىلىپ ئۈلگۈرمىگەن دەۋەتچى قالپىقىغا زورۇقۇش ئارتۇقچە. چۈنكى يۇتۇبىرنىڭ نېمىلىكىگىمۇ ئۆتەپ تېشىپ تالىپچىقىمىزدەك ئىزاھ ئويدۇرۇشنىڭ ھاجىتى يوق. ئىشنىڭ يولى ساھەنىڭ قامۇسى شۇ ئاتالغۇغا نېمە دەيدۇ، قاراش كېرەك. مەسىلەن، يۇتۇبىرنىڭ ۋىدىيو ئىشلەپ، كۆرۈرمەن كۆپەيتىپ پۇل تاپىدىغان تەرىپى بارلىقى راست. ئەمما يۇتۇبىر ئۇقۇمىنىڭ ئىزاھاتىدا بولۇشقا تېگىشلىك شەرت ئ‍ەمەس. يۇتۇبېر دېيىلىشى ئۈچۈن چوقۇم پۇل تېپىشنى مەقسەت قىلغان بولۇش، دەيدىغان گەپمۇ يوق. ئەمەلىيەتتە، يۇتۇبىر مەيلى پۇل تېپىشنى مەقسەت قىلسۇن ياكى قىلمىسۇن، ۋىدىيو ئىشلەپ مەزمۇن تارقاتقۇچىنى، مۇئەييەن كۆرۈرمەنلەر تەرىپىدىن ئىز قوغلاپ كۆرۈلىدىغان ئوبراز ئىگىلىرىنىڭ ھەممىسىنىڭ ئورتاق ئىسمى. مەسىلەن، تۈركچە ئىزاھاتلاردا شۇنداق تەبىر بېرىلگەن:\n\nYoutuber kime denir?\n\n- Youtube platformuna dijital içerikler üreten, videolar hazırlayan kişilere Youtuber denir.\n\n- YouTuber veya YouTube ünlüsü, video paylaşım sitesi YouTube'da videoları popüler olan ve belli bir YouTube kanalından video yayınlayan İnternet ünlüsü içerik üreticilerine verilen ad.\n\nئىنگلىزچە بېرىلگەن ئىزاھاتلاردا مۇنداق دېيىلگەن:\n\nWhat is Youtuber?\n\nDefinition:\n\n-YoutuberA Youtuber is that person who uploads videos to the Youtube platform with a regularity.\n\n- A YouTuber is a type of social media influencer who uploads or creates videos on the online video-sharing website YouTube.\n\nئەرەپچە ئىزاھاتلاردا مۇنداق دېيىلگەن:\n\n- تعريف معنى يوتيوبر : اليوتيوبر هو مصطلح انجليزي تقني حديث يطلق على الشخص الذي يمتلك قناة في موقع الفيديوهات الاشهر عالمياً (يوتيوب).\n\n- هو الشخص الذي يُقدم أي محتوي علي موقع اليوتيوب يتم تسميتة يوتيوبر youtuber ، إذاً فكل شخص لديه قناة علي اليوتيوب يتم تسميتة يوتيوبر.\n\n- هو اسم يطلق على صانعي المحتوى في موقع اليوتيوب.\n\nقايسى بىر تىلنىڭ يۇتۇبىر ھەققىدىكى ئىزاھاتىغا، بىر ئەمەس، بىردىن ئارتۇق ئىزاھاتىغا قارىسىمۇ يۇتۇبىر دېيىلىش ئۈچۈن پۇل تېپىشنى مەقسەت قىلغان بولۇش دەيدىغان شەرتى يوق. بىر قانال قۇرۇپ ۋىدىيو ئىشلەپ، مەزمۇن بېيىتىپ، كۆرۈرمەن يىغالىسىڭىز، مۇئەييەن توپتىن سىزنى ئىز قوغلاپ كۆرىدىغان تەسىر دائىرسىگە ئىگە بىرى بولسىڭىز، سىزنىڭ «ئۇلۇغ» نامىڭىز چوقۇم يۇتۇبىر، قىلىۋاتقان ئىشىڭىز بولسا، يۇتۇبىرچىلىقتۇر. سىز مەيلى قانىلىڭىزدا، دىن نەشر قىلامسىز، ئىسلام تارقىتامسىز، دەۋەت قاينىتامسىز، ياكى ئازغۇنلۇقنى بازارغا سالامسىز ياكى ئەللامىلىك قىلامسىز ، پەرقى يوق. كۆرۈرمەن توپلاپ پۇل تاپامسىز، ياكى قانىلىڭىزنىڭ تەرەققىي قىلىشى ئۈچۈن ئاللاھ يولىدىكى ئورۇن قاتارىدا تەشۋىق قىلىپ رامىزان كۈنلىرىدە قانىلىڭىزنى مۇقەددەسلەشتۈرۈپ ئېلان فىلىمى ئىشلەپ زاكات يىغامسىز، ياكى توقاچ سوپۇن ئېلانى بېرىپ مەھسۇلات تونۇشتۇرامسىز بەرىبىر. ھېچبىرى سىزنىڭ يۇتۇبىرلىقىڭىزنى چەتكە قاقمايدۇ. شۇنداق ئىكەن، قارىسىغا تەبىر ئىجاد قىلىپ، ئۆزىنىڭ قىلىۋاتقان ئىشىدىن ئۆزى نومۇس قىلغاندەك بۇنچە زورۇقۇشنىڭ، گەپ توقۇپ ئ‍ويناشنىڭ ھاجىتى يوق. سىز تامغا ئۈسۋالسىڭىزمۇ يۇقىرىقى ئۈچ تىلغا سالغاندا، سىز بىر يۇتۇبىر. پۇل تاپسىڭىزمۇ، قانىلىڭىزنى پەش قىلىپ زاكات يېسىڭىزمۇ، ياكى موچەن تاپماي نوقۇل كۆرۈرمەننى جەلپ قىلىدىغان ۋىدىيولۇق مەزمۇن ئىشلەپ قانىلىڭىزنى راۋاجلاندۇرۇپ ماڭسىڭىزمۇ، سىز شۇ بەرىبىر يۇتۇبىر.\n\nدېمەك، تالىپچىقىمىز ئېكرانغا قاراپ يېزىلغاننى ئوقۇپ يۈرۈپمۇ، شۇنداقلا كېسىپ ياماش ۋە تەھرىرلەشتەك يۇمشاق دېتال خادىملىرىنىڭ ياردىمىدە شۇنچە يىل ۋىدىيو ئىشلەپ چىقىرىپ، كۆرۈرمەن يېغىپ، قانىلىغا 17 مىڭدىن ئارتۇق ئەزا توپلىغۇدەك ۋىدىيو ئىشلەپ چىقىرىپ تۇرۇپ، قىلىۋاتقان ئىشىنىڭ نېمىلىكىنى بىلمەيدىغان، قىلىۋاتقان ئىشى نۆۋەتتىكى ساھەدە نېمە دەپ ئاتالسا شۇ بويىچە ئاتىسا غىڭشىيدىغان، خۇددى «تازنى تاز دېسە ئۆلگۈسى كېلۇر» دېگەن تەمسىلدەك بولالماي كېتىدىغان خىيالپەرەس  بىرى.  گەپنىڭ ئوچۇقى سەۋىيە – ساپا شۇنچىلىك. نەتىجىدە شۇنچە چوڭ مەسىلىلەر تەنقىد قىلىنسا، يۇتۇبىرىمىزنىڭ چۈشەنچە بېرىشكە چىقىپ تېگىش قىلغان بىرىنچى مەسىلىسى ئۆزىنىڭ قالپاق سەۋداسىنى قوغداشقا زورۇقۇش، خاتا ئىزاھات ئارقىلىق كۆرۈرمەننى قايمۇقتۇرۇشقا ئۇرۇنۇشتىن باشقا بولمىغانلىقى مەلۇم. \n\n### 4. تېنىۋېلىپ قۇتۇلۇش \nئىككىنچى مەسىلىدە يۇتۇبىرىمىز «خىتاينى جەننەتكە كىرىدۇ» دېگەن جۈملىسى ھەققىدىكى ئىزاھاتى. ئەمەلىيەتتە يۇتۇبىرىمىزنىڭ ئادىتى بويىچە تېنىۋېلىپ قۇتۇلسا بولىدىغان بىردىنبىر مەسىلىسى مۇشۇ دېيىشكە بولىدۇ. چۈنكى بۇ خۇسۇستا ھېچكىم بۇنداق بىر جۈملىنى تۈزەشنى توغرا تاپمىغاندىن سىرت، تالىپچاق يۇتۇبىرلا ئەمەس، بەلكى 6 ياشلىق بالىمۇ ئۇنداق دېمەيدىغانلىقىنى بىلىدۇ. شۇڭا تالىپچىقىمىز بۇ مەسىلىدە سەمىمىي جاۋاب بەرگۈسى بولسا، 6 ياشلىق بالىسىنى ئەتەي كامېرا ئارقىسىدا تۇرغۇزۇپ سوئال سورىغان بولۇپ ئارتىسلىق قىلىپ ئولتۇرۇشنىڭ ھاجىتى يوق. خۇپسەنلىكىگە كىچىك بالىسىنىمۇ ئارىلاشتۇرۇۋېلىشىنىڭ، كامېراسىغا ئالەت – ئەدەۋات ئورنىدا سۇيىئىستېمال قىلىپ كۆرۈرمەنگە ئويۇن قويۇپ بېرىشىنىڭ ھاجىتى تېخىمۇ يوق. مەسىلە تالىپچىقىمىزنىڭ شۇ جۈملىنى ئىشلىتىپ ھۆكۈم پىچقانلىقىدا ئەمەس، بەلكى مەزكۇر جۈملىنى يۇتۇبىرىمىزنىڭ قەيەردە ۋە قانداق تېمىدا سۆز ئارىسىغا قىستۇرغانلىقى مەسىلسى. يۇتۇبىرىمىز ئەسلىدە سەمىمىي بولسا، ئەينى چاغدا مەزكۇر جۈملە ئارىلاشقان ۋىدىيوسىنى چىقىرىپ نېمە ئۈچۈن توردا تەنقىدلىنىپ خاتاسى پاش قىلىنغان زامان ئۆچۈرۈۋالغىنىنى، ئاتايىتەن ئۆچۈرۈۋېلىپ قانائەت قىلماي بىر ئاخشامدا ئۈچ قېتىم تەھرىرلەپ، ئىككى قېتىم ئۆچۈرۈپ ئاندىن ھازىرقى ھالىتى بىلەن يۇتىيۇپقا تەكرار قويغانلىقىنى چۈشەندۈرسىلا مەسىلە تۈگەيدۇ. «ياخشى ئىش قىلغان كاپىرلارمۇ دوۋزاخقا كىرەمدۇ» دېگەن تېما مەزمۇن قىلىنغان ۋىدىيو دەسلەپ ئېلان قىلىنغاندا، مەزكۇر ۋىدىيودىكى يۇقىرىقى جۈملە، يەنى دەۋەت يەتمىگەنلەرنىڭ ئاخىرەتتىكى ھۆكمى مەسىلىسىدە خىتاي خەلقىمۇ تىلغا ئېلىنىپ ئۆتۈپ كەتكەنلىكى بىر ئەمەلىيەت. شۇ چاغدا بىر قېرىندىشىمىز تەرىپىدىن ۋىدىيو فەيسبۇكقا مەزكۇر ۋىدىيونى ئايرىم قويۇپ، نېمە ئۈچۈن خىتايلارنى، بولۇپمۇ شۇ چاغدىكى خىتاي نەپرىتى خەلقتە يۇقىرى چەككە چىقىۋاتقان بىر مەزگىلدە خىتايلارنى بۇ مەسىلىگە قوشۇپ قويۇشنىڭ سەۋەبىنى سورىغانلىقىمۇ، تۈرلۈك ئىنكاسلار شۇ قېرىندىشىمىزنىڭ سەھىپىسى ئاستىغا چۈشكەنلىكىمۇ راست. ئەقىدە ساھەسىدە سالاھىيەت بولمىغانكىن، بۇنداق جۈملىلەرنى قىستۇرۇشنىڭ توغرا بولمىغانلىقى ئەيىبلەنگەنلىكىمۇ ھەم راست.\n\nتۇنجى ئەيىبلىگەن كىشىمۇ مەزكۇر يۇتۇبىرچىقىمىزنىڭ قىزغىن كۆرۈرمەنلىرىدىن بىرى بولۇپ، ھەر ۋىدىيوسىنى ئاساسەن قويماي كۆرىدىغان، سەھىپىسىدە تارقىتىدىغان بولغاچقا، يۇقىرىقى قاملاشمىغان جۈملە قۇلاققا مۇشتەك ئاڭلانغان، توغرا چۈشەنچە بەرمىسە، قانالدىكى ۋىدىيولارنى بۇندىن كېيىن ھەمبەھرلىمەيدىغانلىقىغا ئوخشاش بەزىبىر پوزىتسىيەلەرنى بىلدۈرگەنلىكىمۇ راست. دەل شۇ مەزگىللەردە يۇتۇبىرچىمىز تەرىپىدىن ئېلان قىلىنغان بەزى ۋىدىيولىرى، بولۇپمۇ بۈگۈنكى زۇلۇمنىڭ ۋابالىنى خىتايغا قارىغاندا ئۆزىمىزدىن كۆپرەك كۆرۈش كېرەكلىكى ھېسسىياتى پەيدا قىلىدىغان ۋىدىيولىرىمۇ تارقالغان بولغاچ، بۇ خىل بىنورماللىقلار كۆرۈرمەنلەر تەرىپىدىن سوراقلانغان ۋە ئىزاھات بېرىش تەلەپ قىلىنغان. ئەمما يۇتۇبىرچىقىمىز قانداق قىلدى؟ ئەڭ دەسلەپكى ۋىدىيونى يۇيدى، تۇنجى تەنقىدلىگەن قېرىندىشىمىزغا بېسىم چۈشۈرۈپ ۋىدىيونىڭ كۆچۈرمە نۇسخىسىنى ئۆچۈرگۈزدى. ئارقىدىن ئوخشاش مەزمۇندا بىر ۋىدىيو تارقاتتى. ئۇنىمۇ ئۆچۈرۈپ ئۈچىنچى بىر ۋىدىيونى قويدى. ئۆزىنىڭ نامىدىن ھېچبىر ئىزاھات بەرمەستىن تەنقىد قىلغۇچىلارنى خۇددى ھازىر بىزنىڭ پاكىتلىق تەنقىدلىرىمىزنى كۆزنى پارقىرىتىپ تۇرۇپ «يالغان»، «تۆھمەت» دەۋاتقانغا ئوخشاش، شۇ چاغدىمۇ ئاشۇنداق ئىغۋالار بىلەن جاۋاب قايتۇرماقچى بولۇپ شايكىلىرىنى تەنقىد قىلغۇچىلارغا ھەملە قىلدى. گويا چاشقان يېگەن ئاچكۆز مۈشۈكنىڭ ئېغىزىنى يۇيۇپ بولۇپمۇ يەنە مەززىلىك بېلىق كونسېرۋاسىنى كۆرگەندە ھېچنېمە يېمىگەندەكلا ئېتىلىپ كەلگىنىدەك، تەنقىدلەر كۆپىيىپ قۇيرۇقى قىسىلغاندا، خۇددى بۈگۈنكى مەلۇم سەھىپىدىكىگە ئوخشاش تۈزەتكەنلىكىنى ۋە يېڭىدىن ئىشلىگەنلىكىنى بايان قىلىش ۋە كۆرۈرمەندىن كەچۈرۈپ سوراش ئورنىغا، غاچچىدە يۇيۇپ ياكى تەھرىرلەپ ئاق بالىخان بولۇۋېلىشقا ئۇرۇندى...\n\nدەرۋەقە، بۇ بىر تور يۈزىدە يۈز بەرگەن، شاھىتلىرى كۆپ بىر ۋەقە. ئەمەلىيەتتىمۇ ئاشۇ تەكرار ئىشلەنگەن ئىككىنچى ۋە ئۈچىنچى ۋىدىيولار قولىمىزدا ھازىرمۇ مەۋجۇت. پەرقلىق ئىككى تۇرۇقتا، ئىككى خىل كىيىنىشتە بىر مەزمۇننى ئوخشاش شەكىلدە تەكرارلاپ، قىسمەن ياماپ، كېسىپ تەھرىرلەپ ئېلان قىلغانلىقى بىر پاكىت. دېمەك، شامال چىقمىسا دەرەخ لىڭشىمايدۇ. شۇڭا تەنقىدلەردە بۇ خۇسۇسنىڭ ئۇنتۇلماي ئىلگىرى سۈرۈلۈشىمۇ بىھۇدە ئەمەس. ھەر ئىش مانا مۇشۇنداق مۇئەييەن ئارقا كۆرۈنۈشكە ئىگە. شۇنداق ئىكەن، مەخسۇس ئىزاھات ئۈچۈن چىققاندا، سەمىمىي بولۇپ تەنقىدنى كۆرۈپ ئۆچۈرۈۋالغانلىقى ۋە قايتا تەكرار ۋىدىيو ئىشلىگەنلىكى، شۇندىن بىرى ئۇنداق سۆزلەرنى قىستۇرۇپ قويۇشتىن دىققەت قىلىپ كەلگەنلىكىنى ئىزاھلىشى، نورمال بىر يۇتۇبىر ئۈچۈن كۆرۈرمەنلىرىگە قارىتا سەمىمىيىتى جۈملىسىدىن ئىدى. شۇنداقلا بۇ ھەم توغرا ئىزاھ بېرىش جۈملىسىدىن، ھەمدە تەنقىدكە ئوچۇقلۇقى ھەققىدىكى ئىددىئاسىدا سەمىمىي ئىكەنلىكىنى ئەمەلدە كۆرسىتىشى ھېسابلىناتتى. لېكىن يۇتۇبىرىمىز ئىزاھات ۋىدىيوسىدا ئۇنداق قىلماستىن، سۈنئىي كۈلۈپ قويۇپلا بۇ جۈملىنى دېمىدىم، دەپ تېنىۋالدى، «يالغان»، «تۆھمەت»، دەپ تۇرۇۋالدى. مانا بۇ ئۇچىغا چىققان خۇپسەنلىك،  مەن ئەمەس دەپ تېنىۋېلىپ تۇرۇپ، بۇنى 6 ياشلىق بالاممۇ دېمەيدۇ، دەپ بالىسىنى ئېكران ئارقىسىدا تۇرغۇزۇپ ئەتەي دىيالوگ ياساپ ئويۇن قويۇشى بولسا، ئالىقاپلىق، ۋە ئارتىسلىقتىن باشقا ئىش ئەمەس. ئەمەلىيەتتىمۇ، مەسىلە ۋىدىيودا ئۆزى دەۋاتقاندەك ئېتىقادقا دائىر مەسىلە. شۇڭا شۇنچە غولغولىنىڭ چىقىشىمۇ بىھۇدە ئەمەس. تور يۈزىدە، نۇرغۇن تورداشلارنىڭ كۆز ئالدىدا جەريان قىلغان بىر ئىشنى، يەنە كېلىپ شۇ چاغدىلا غولغۇلا پەيدا قىلغان ئىشنى سۈنئىي كۈلكە ۋە سۈنئىي دىيالوگقا تايىنىپ، ئەسلىدىكى ۋىدىيونى كۆرسەت، دېسەم چىقىرالمايدىغۇ، دېگەننى قىلىپ تېنىپلا قۇتۇلىمەن دېگىنى بولسا، ئىلمىي پىكىر قىلىشقا پۈتۈنلەي يات بولۇپلا قالماي، بولغان - ئەتكەن ئىشلارنى توغرا بايان قىلالمايدىغان، شۇنچە يىل ۋەزچىلىق قىلىپ توغرا بايان قىلىشنى بولسىمۇ قاملاشتۇرماستىن، بار يوق تەجرىبىنى قاراپ تۇرۇپ تېنىۋېلىش، خۇپسەنلىك قىلىش، ئارتىسلىق ۋە نومۇسسىزلىق خاراكتېرىنى پۇختىلاشقا توپلىغانلىقىنىمۇ كۆرسىتىپ قويدى.\n\nئەسكەرتىش: شۇ چاغدا ئوخشاش مەزمۇننى ئىككى خىل ئىشلىگەن ۋىدىيوسىغا قىزىقىدىغانلار بولسا، مەلۇم قىسمىنى پاكىت سۈپىتىدە ئىنكاس قىسىمغا قويۇشىمىز مۇمكىن). \n\n### 5. بۇزۇق ئېتىقاد مەسىلىسى ۋە ئازغۇن يۇتۇبىرنىڭ خۇپسەنلىكى \nتالىپچىقىمىز مەزكۇر ئىزاھات ۋىدىيوسىدا ئۈچىنچى قىلىپ بۇزۇق ئېتىقاد مەسىلىسىگە كىرىدۇ ۋە تەنقىدلەردىكى «جەننەتكە روھىمىز كىرىدۇ، جىسمىمىز ما دۇنيا قالىدۇ» دېگەن بۇزۇق سۆزىنى قارىماققا توغرىدەك كۆرسەتكىلى بولىدىغان يەنە بىر بۇزۇق سۆزلەر بىلەن ئوچۇقلاشقا تىرىشىدۇ. تالىپچىقىمىز ئىزاھات ۋىدىيوسىدا دەيدۇكى «بۇ فودكاستتا دېيىلگەن گەپ. بۇ مەلۇم تېما ئېچىلىپ شۇنىڭغا مۇناسىۋەتلىك شەكىلدە، ‹بىز ئۆلەپ كېتىمىز، ما جىسمىمىز چىرىپ تۈگەيدۇ، روھىمىز ئا دۇنياغا كېتىدۇ› دەپ مۇشۇ شەكىلدە دېيىلگەن گەپتى» دەيدۇ. مانا بۇ قىپقىزىل يالغان گەپ بولۇپ، تالىپچىقىمىز ئۆزىنىڭ قايسى تېمىدا نېمە دېگىنىنى، تۆت كۈن بۇرۇن دېگەن گېپىنىڭ نېمە مەزمۇندىن شاخلاپ چىقىپ، نېمە مەزمۇندا شۇنداق دېيىلگەنلىكىنى قاراپ تۇرۇپ بۇرمىلايدۇ. يەنە كېلىپ تەنقىد چىققاندىن كېيىن غاچچىدە تەھرىرلەپ كېسىۋېلىپ بولغاچقا، نېمە دەۋالسام بولىدىغۇ، خالىغانچە گەپ ياساپ مەن مۇنداق دېگەنتىم، دەپ دەۋالسام بولىۋېرىدۇ، دەپ قالىدۇ. ئەمىلىيەتنى بۇرمىلىسا، توغرىلاش بىزنىڭ ئىشىمىز بولغان ئىكەن، يادىغا يەتمىگەننى يادىغا سەپ قويۇش، يالغان گەپنىڭ ئەسلىسى زادى قانداق ئىدى، دېگەننى توغرىلاپ بېرىش، ۋىدىيولۇق پاكىتىنى چىقىرىپ تۇرۇپ، بولغان گەپ  - سۆزلەرنى بۇرمىلىماستىن، ئۆرۈپ – چۆرۈپ تولغاپ يوچۇنلاشتۇرماستىن نېمە بولسا شۇنى ئەينەن قىلىپ توغرلاپ بېرىش قولىمىزدىن كېلىدۇ. مەسىلە ئەسلىدە ناخشا – مۇزىكىنىڭ روھقا كېلىدىغان تەسىرى ھەققىدە كېتىۋاتقان بولۇپ، يۇتۇبىرىمىز يەيدىغان، ئىچىدىغان نەرسىلەرنىڭ ئوزۇقى قانداق تەسىر قىلسا، ئاڭلايدىغان نەرسىلەرنىڭمۇ روھقا تەسىر قىلىدىغانلىقىنى، شۇڭا ئاڭلايدىغان نەرسىلەرگە دىققەت قىلىش كېرەكلىكىنى ئىلگىرى سۈرىدۇ. يەنى دېيىلىۋاتقان گەپ ناخشا مۇزىكىغا دائىر تېمىنىڭ روھقا مۇناسىۋەتلىك قىسمى. دەل مۇشۇ نۇقتىغا كەلگەندە، ئاڭلايدىغان نەرسىلەرگە دىققەت قىلىش كېرەكلىكىنى، بۇ ھەقتە ئىسلامىي چۈشەنچىگە ئىگە بولۇش كېرەكلىكىنى ئىلگىرى سۈرىدۇ ۋە سەۋەب بايان قىلىپ مۇنداق دەيدۇ: «چۈنكى بىزنىڭ دىنىمىز روھىمىزغا خىتاب قىلىدۇ، قىيامەت كۈنى جەننەتكە كىرىدىغىنىمۇ روھىمىز. بەدىنىمىز ما دۇنيادا قالىدۇ» دەپ گەپنى كېسىدۇ.\n\nدېمەك، تالىپچىقىمىز بۇ يەردە روھقا مۇناسىۋەتلىك سۆز قىلىۋاتقاندا، بىرىنچىدىن، دەۋاتقان گەپلىرى روھقا مۇناسىۋەتسىز گەپلەر ئەمەس، ئەكسىچە دەل روھقا مۇناسىۋەتلىك مەزمۇن. ئىككىنچىدىن ئىزاھات ۋىدىيوسىدا دېيىلگەندەك، دېگەنلىرىنىڭ ھېچبىرى «بىز ئۆلەپ كېتىمىز، ما جىسمىمىز چىرىپ تۈگەيدۇ، روھىمىز ئا دۇنياغا كېتىدۇ دەپ مۇشۇ شەكىلدە» دەپ دەۋالغىنىدەك ئەمەس، بەلكى روھقا تەسىر قىلىدىغان، ئاڭلايدىغان نەرسىلەرنىڭ ئىسلامدىكى چۈشەنچىسىنى بىلىش لازىم، دەپ باشلانغان گەپنىڭ داۋامى. مۇشۇ گەپنى دەپ بولۇپلا تالىپچىقىمىز ئېنىق قىلىپ «چۈنكى بىزنىڭ دىنىمىز روھىمىزغا خىتاب قىلىدۇ، قىيامەت كۈنى جەننەتكە كىرىدىغىنىمۇ روھىمىز. بەدىنىمىز ما دۇنيادا قالىدۇ» دېگەن ئازغۇن سۆزنى قىستۇرىدۇ. بۇمۇ ئىككى ۋىدىيونى تەڭ قويۇپ كۆرسىلا ئوپئوچۇق مەسىلە. دېمەك، ئاتالمىش ئىزاھاتىدا تالىپچىقىمىز يۈزىنى داپتەك قىلىپ، ئەسلىدىكى ۋىدىيوسىنى كېسىپ ئۇلىۋالغانلىقىدەك ئەۋزەللىكىنى پۇرسەت بىلگەن ھالدا، كۆرۈرمەنلەرگە قىپقىزىل يالغان چۈشەندۈرۈش بېرىدۇ ۋە يالغان گەپ بىلەن ئوچۇقلىما بېرىپ تۇرۇپ تەنقىدلىگەنلەرنى تۆھمەت ۋە ھۇجۇم قىلىش بىلەن ئەيىبلەيدۇ.\n\nتالىپچىقىمىزنىڭ ئۆزى سۆزلىگەن ۋە دېگەنلىرىنى بىرىنچى قېتىمدىن ئېشىپ كەتسىلا ئىككىنچى قېتىم تىلغا ئالغاندا يالغان بىلەن بۇرمىلاپ چۈشەنچە بېرىدىغان بۇ كاززاپلىقى ئېنىق بولغان بولسا، ئۇنداقتا بىز ئىككىنچى قەدەمگە، يەنى «چۈنكى بىزنىڭ دىنىمىز روھىمىزغا خىتاب قىلىدۇ، قىيامەت كۈنى جەننەتكە كىرىدىغىنىمۇ روھىمىز. بەدىنىمىز ما دۇنيادا قالىدۇ» دېگەن ئازغۇن سۆزىگە كېلەيلى!\n\nتالىپچىقىمىزنىڭ بۇ بايانىدا، دىننىڭ روھقا خىتاب قىلىدىغانلىقىنى ئىلگىرى سۈرۈشتىكى ئاساسىي ئۇنسۇر، روھنىڭ مۇھىملىقى، روھنىڭ مۇھىملىقى بولسا، بەدەننىڭ ما دۇنيادا قېلىشى، قىيامەتتە روھنىڭ جەننەتكە كىرىشى، بولغان. ھالبۇكى، دىن روھقىلا خىتاب قىلمايدۇ، ئەقىلگىمۇ، ۋىجدانغىمۇ، خىتاب قىلىدۇ. توغرا، ئىسلامنىڭ روھقا ئەھمىيەت بېرىشكە چاقىرىدىغانلىقىدا شەك يوق. لېكىن روھ مۇھىم بولغاچ، بەدەن بۇ دۇنيا قېلىپ، روھ جەننەت كېرىدۇ، دەپ چۈشەندۈرۈلسە، بۇ سېپى ئۆزىدىن ئازغۇنلۇق بولىدۇ. مەزكۇر ۋىدىيو چىققان ھامان، بەدەن ما دۇنيادا قېلىپ روھ جەننەتكە كىرىدۇ، دېيىلىشنىڭ ئازغۇن ئەقىدىلىكى تەنقىدلەندى. بىلىشىمىزچە، بۇ ھەقتە تۆۋەندىكىدەك شەرئىي پەتىۋا بىلەنمۇ ئىزاھلىنىپ يېزىپ چۈشەندۈرۈلدى. https://sajiya.biz/?p=13459&uls=uu\n\nدېمەك، دېيىلگەن گەپ ئورتادا، تەنقىدمۇ ئورتادا. لېكىن بۇ تەنقىدلەرنى كۆرۈپ ۋىدىيوسىنى تەھرىرلىۋالغان يۇتۇبىرنىڭ پوزىتسىيەسىچۇ؟ پوزىتسىيەسى، ئىزاھات ۋىدىيوسىدا كۆرۈپ تۇرغاندەك، بىزنى بۇزۇق ئەقىدە تەشۋىق قىلدى، تۆھمەت قىلدى. بىز ئۇ تېمىدا روھقا مۇناسىۋەتسىز بولغاندىكىن، ئاچماي ماندالا دەپ ئۆتەپ كېتىپ قالغان، دەۋېلىش بولدى. ئۇنداقتا، ھازىر چۈشەنچە بېرىۋاتقان بولساڭ، خاتا گەپ قىلمىغىنىڭ راست بولسا،  نېمىشقا تەنقىدتىن كېيىن خاتا گەپنى تەھرىرلىۋالدىڭ، تەنقىدنى كۆرگەندىن كېيىن تەھرىرلىگەن ئىكەنسەن، قانداقسىگە سېنى تەنقىد قىلغانلار ساڭا تۆھمەت قىلغان، سەن بولساڭ، ئۇۋال قىلىنغان ئاق بالىخان ھېسابلىنىپ قالىسەن؟ بۇ قەيەرچە مەنتىقە؟ تەنقىدلەنگەن نەرسىنى يۇيۇپ ياكى تەھرىرلىۋېلىشنىڭ تەنقىدنى دىققەتكە ئېلىش بولىدىغانلىقى ئېنىق. ئەمما، يۇيۇۋېلىپ ياكى تەھرىرلىۋېلىپ بولۇپ، مەن نەدە ئۇنداق دەپتىمەن. مېنىڭ دېگىنىم ماۋۇ، دەپ ئەسلىدىكى يۈز بەرگەن ئىشنى بۇرمىلاپ ئوچۇقلىما بېرىش كاززاپلىق. تەنقىدلەر سەۋەبلىك تۈزەتكەن تۇرۇپ، تەنقىد قىلغۇچىلارنى ماڭا ھۇجۇم قىلدى، تۆھمەت قىلدى، دەۋېلىش بولسا، ئۆكتەملىك، شۇنداقلا پاكىتلىق تەنقىد قىلغۇچىلارنىڭ پاكىتىنىڭ مەنبەسىنى يۇيۇۋېتىش ياكى تەھرىرلىۋېلىش ئارقىلىق ئۇلارنى تۆھمەت ۋە ھۇجۇم نىشانى قىلىپ قويۇش، توغرىسى، ئېشەكلىك قىلىش ۋە كۆرۈرمەننىمۇ ئەقىلسىز ئېشەكنىڭ ئورنىدا كۆرۈشتىن باشقا ئىش ئەمەس.\n\nخوش، تالىپچىقىمىز، يۇقىرىقىدەك قىلمىشلارنى سادىر قىلىپ بولغاندىن كېيىن، بۇزۇق ئېتىقادتا ئەمەس، ساغلام ئەقىدىسى بارلىقى ئىددىئا قىلىپ بولغاندىن كىيىن، توغرا ئەقىدىسىنى مەزكۇر ئىزاھات ۋىدىيوسىدا ئالاھىدە تەكىتلەپ مۇنداق دەيدۇ: «بىزنىڭ ئەقىدىمىز شۇكى، بىزنىڭ روھىمىز، جىسمىمىز جەننەتكە كىرىدۇ، ئەمما ما جىسمىمىز (يەنى بۇ دۇنيادىكى جىسمىمىز) چىرىپ تۈگەيدۇ. ئاللاھتائالا قايتا جىسىم بىلەن بىزنى جەننەتكە ئەكىرىدۇ، ئىنشائاللاھ. بىزنىڭ ئەقىدىمىز بۇ جەھەتتە ئەلھەمدۇلىللاھ، ناھايىتى سۈزۈك».\n\nمانا بۇ تالىپچىقىمىزنىڭ ۋىدىيودا جاكارلىغان ئاتالمىش سۈزۈك ئەقىدىسى. ئەجەبا، ئەھلى سۈننەت ئەقىدىسىنىڭ مىزانىدا مۇشۇنداق دېيىش سۈزۈك ئەقىدە ھېسابلىنامدۇ؟ ئەلۋەتتە ياق. چۈنكى، يۇقىرىقى شەرئىي پەتىۋادىمۇ ئىزاھلىنىپ ئۆتۈلگىنىدەك، تەنقىدلىنىۋاتقان مەسىلە، دەل جىسمىمىز ما دۇنيادا چىرىپ تۈگەيدۇ، قىيامەتتە قايتا جىسىم بىلەن يارىتىلىدۇ، يەنى، ما دۇنيادىكى جىسىم بىلەن ئەمەس، باشقا جىسىم، يەنى باشقا بەدەن بىلەن يارىتىلىدۇ، دېيىلىۋاتقانلىقىدۇر. چۈنكى، قۇرئان ھېچبىر تەۋىل ياكى مەجازغا بۇرىغىلى بولمايدىغان «كما بدأنا أول خلق نعيده»، يەنى بىز سىلەرنى ئاۋۋالقى يارىتىشمىزدىكى پېتى قايتا يارىتىمىز، يەنى مۇپەسسىرلەرنىڭ ۋە ئەقىدە ئالىملىرىنىڭ بايانى بويىچە شۇ چىرىغان جىسىمنىمۇ بۇ دۇنياغا كەلگەندىكى ھالىتى قانداق بولسا شۇ بويىچە قايتا ئەسلىگە كەلتۈرۈپ، يەنى جىسمىنىمۇ قوشۇپ يارىتىپ ئۇ دۇنياغا قايتۇرۇپ كېلىمىز دېگەن بولسا، ھەدىس – شەرىف مەزكۇر ئايەتنى ئىزاھلاپ، جىسىمنىڭ بارچە يېرى چىرىپ تۈگىسىمۇ «ئ‍ۇمۇرتقا سۆڭەك» قىسىمدىكى ئاشۇ ئۇرۇق خاراكتېرلىك يىلتىز ماددىنىڭ چىرىمايدىغانلىقى، بەدەندىكى ئاشۇ توقۇلما تۇپراق بىلەن سىڭىشىپ توپىغا ئايلىنىپ كەتمەي، باشقا ماددىغا ئۆزگىرىپ كەتمەي قىيامەتكىچە تۇرىدىغانلىقى، ئاللاھ جىسىمنى ئەسلىگە كەلتۈرگەندە، ئاشۇ يىلتىزنى خۇددى ئۆسۈملۈكنىڭ ئۇرۇقىدىن شۇ ئۆسۈملۈكنىڭ غولى ۋە شېخىنى قايتا باراقسانلاشتۇرغاندەك، ئىنسان جىسمىنى ئۇدۇنيادا قايتا ئەسلىگە كەلتۈرىدىغانلىقىنى بايان قىلغان. دېمەك قىيامەتتىكى تىرىلىش تالىپچىقىمىز دەۋالغاندەك، جىسىم بۇ دۇنيادا چىرىپ تۈگەپ، ئۇ دۇنيادا قايتا جىسىم يارىتىلىپ ئاندىن بەدەن بىلەن بىرلىكتە روھ جەننەتكە كىرىدىغان ئىش ئەمەس. ھالبۇكى مۇشرىكلارمۇ قۇرئان تىلغا ئالغان ئېتىرازلىرىدا روھ ئۇ دۇنيا كېتىپ، بەدەن بۇ دۇنيادا قىلىپ چىرىپ تۈگەيدىغانلىقى، ئاللاھ قايتا جىسىم يارىتىپ ئۇ دۇنيادىكى روھنى جىسىم بىلەن تىرىك ھالەتكە كەلتۈرۈشىگە ئ‍ېتىرازى بولغان ئەمەس. ئۇلار جىسىمنىڭ بۇ دۇنيادا قېلىشىنى، چىرىپ تۈگىشىنى، تەڭرىنىڭ ئاشۇ روھقا قايتا جىسىم يارىتىشىنى ئەقلىدىن ئۆتكەزمىگەنمۇ ئەمەس. چۈنكى مۇشرىكلارنىڭ ئېتىقادىدا ئاللاھ ۋە ئاللاھنىڭ يەر يۈزىدىكى ۋەكىللىرى، ئارىدىكى ۋاسىتىچىلىرى  بولغان بۇتلار بار. شۇڭا ئۇلار ئىبادەتتە شېرىك كەلتۈرۈپ كاپىر بولۇشقان بولسىمۇ، ئەمما يارىتىشنى ئاللاھنىڭ يارىتىدىغانلىقىغا ئېتىرازى يوق ئىدى. شۇڭا ئۇلار روھنىڭ ماۋۇ دۇنيادا چىرىپ تۈگىسە، ئۇ دۇنياغا ئ‍ۆلمەي ساق بارغان بۇ روھقا ئاللاھنىڭ قايتا جىسىم يارىتىشىنى ئىنكار قىلمىغان. ئۇلارنىڭ ئىنكار قىلغىنى دەل مۇشۇ چىرىپ تۈگىگەن جىسىمنىڭ، بەدەننىڭ، تەننىڭ ئاخىرەتتە ئەينەن ئەسلىدىكى ھالىتىگە قايتۇرۇلۇپ، خەتنىسىز، جىجىق ياكى سىزىقسىز يىپيېڭى ھالىتىگە قايتىش مەنىسىدىكى  قايتا ئەسلىگە كەلتۈرۈلۈشى ئىدى. ئۇلار مۇشۇ تەرزدىكى تىرىلىشىگە ئېتىراز قىلغان، مۇشۇ ئېتىرازىنى ھەقلىق ساناپ، دېمەك ئەقىلدىن ئۆتمىگەنكەن بۇ خىل قايتا تىرىلىش يالغان. شۇنداقكەن، مۇھەممەد دەۋاتقان دىندىكى ئاخىرەت، ھېساب كىتاب ھەممىسى يالغان، دەپ تۇرۇپ مۇشۇ داۋلىسىنى ئاخىرەتنى بىر پۈتۈن ئىنكار قىلىشنىڭ ئاساسى قىلىۋالغان. دەل شۇنداق بولغاچقا قۇرئان ئۇلارنىڭ «چىرىپ، توپىغا ئايلىنىپ كەتكەن بۇ سوڭەك ۋە بەدەنلەر قانداق ئەسلىگە كېلىدۇ»؟ دېگەن تۈپكى ئېتىرازىغا «قل يحييها أول مرة»، يەنى ئاللاھ مەزكۇر بەدەننى بۇ دۇنياغا كەلتۈرۈشتە ئەسلىدىكى يىپيېڭى ھالىتىدە يارىتىپ قانداق ھاياتلىق بېرىپ يوقتىن ياراتقان بولسا، ئىككىنچى قېتىم چىرىپ بولغان ئاشۇ جىسىمنى شۇ پېتى ئەسلىگە قايتۇرۇپ كېلىشكە قادىر. يەنى بىرىنچى نۆۋەت قۇسۇرسىز يوقتىن بار قىلغانكىن، ئىككىنچى قېتىم چىرىپ توپىغا ئارىلىشىپ توزۇپ كەتكەننى، چىرىپ تۈگىگەن جىسىمنىڭ نوتىسىنى قايتا ئەسلىگە كەلتۈرسە نېمە بوپتۇ؟ يوقتىن بار قىلالىغان قۇدرەتلىك كۈچنىڭ بارنى ئەسلىگە كەلتۈرۈش، يەنى چىرىپ يىلتىزى قېلىپ قالغان جىسىمنى نوتىسىدىن قايتا ئۈندۈرۈپ، قايتا ئەسلىگە كەلتۈرۈشىدىن ئۆتە ئاسان ئىش نەدە بار؟ دېگەن لوگىكىلىق بايان ئارقىلىق، بۇ دۇنيادا چىرىپ قېلىپ قالغان ئاشۇ بەدەننى، تالىپچىقىمىزنىڭ گېپى بويىچە جىسمىنى ئۇ دۇنيادا ئەسلىگە كەلتۈرىدىغانلىقىنى، قايتا جىسىم يارىتىدىغانلىقىنى ئەمەس، بەلكى شۇ چىرىغان بەدەننىڭ ئۆزىنى ئاخىرەتتە قايتا تەكرار ئەسلىگە كەلتۈرىدىغانلىقىنى كۆرسىتىپ ئۆتكەن. قۇرئاندىكى تىرىلىش، قايتا يارىتىش پەلسەپەسى مانا بۇ. شۇنداقلا قۇرئاندا تىلغا ئېلىنغان «البعث»، يەنى قايتا تىرىلىش سۆزىنىڭ ئەھلى سۈننەت ئەقىدىسىدىكى ساغلام مەنىسى مانا بۇ. بۇنى ئەڭ ئېنىق تىلغا ئالغان ئالىملاردىن مەشھۇر ئۆلىما ئىبنى قەييىم ئەلجەۋزىي بار بولۇپ، ئىبنى قەييىم ئۆز نۆۋىتىدە روھشۇناسلىق ساھەسىدە ئېنسىكلوپېدىك ئەسەر يازغان نادىر ئالىملاردىن بىرى. ئۇ بىز دەۋاتقان خۇسۇسنى بايان قىلغان سۆزىدە شۇنداق دېگەن: ئۇشبۇ قاف سۈرىسىنى تەپەككۇر بىلەن ئوقىغىنىڭدا، ئۇنىڭدا ئاللاھنىڭ بۇ تېنىمىزنىمۇ، يەنى بۇ دۇنيادا ئاللاھقا ئىتائەتنىمۇ، ئاسىيلىقنىمۇ قىلغان، نېمەتمۇ تېتىغان، ئازابمۇ تارتقان مۇشۇ تېنىمىزنى روھىمىزنى قايتۇرۇپ ئېلىپ كەلگەنگە ئوخشاش، يەنى ئىمانغىمۇ، كۇپۇرغىمۇ دۇچ كېلىپ، بىرى سەۋەبلىك نېمەتكە، يەنە بىرى سەۋەبلىك ئازابقا دۇچار بولىدىغان مۇشۇ روھىمىزنى ئاخىرەتتە باشقا بىر روھ يارىتىپ مۇكاپات – جازا بېرىپ قىلمىغىنىغا ئوخشاش، مۇشۇ تېنىمىزنىمۇ ئۆز دەرگاھىغا قايتۇرۇپ ئېلىپ كېلىدىغانلىقىنى روشەن دەلىل بىلەن بايان قىلغانلىقىنى كۆرىسەن. ھەمدە قايتا تىرىلىش مەسىلىسىنىڭ «ئاللاھ بۇ تېنىمىزنى قويۇپ ھەر جەھەتتىن باشقا بىر تەن يارىتىدۇ، جەننەت ياكى دوزاختىكى نېمەت ۋە ئازاب ئاخىرەتتىكى تەنگە، يەنى باشقا يارىتىلغان تەنگە بولىدۇ، دەۋېلىش ئارقىلىق بارچە پەيغەمبەرلەر خەۋەر بەرگەن قايتا تىرىلىش ھەققىدە مەرىپىتى بولمىغانلارنىڭ ئېيتقانلىرىدەك ئەمەسلىكىنىمۇ بىلىسەن». چۈنكى روھ مەزكۇر گەپنى قىلغۇچىلار نەزىرىدە بەدەندىكى ئەرەزلەردىن بىرى (يەنى يوقىلىدىغان، تەكرارلانمايدىغان بىر شەيئى). بۇ چۈشەنچىگە ئاساسەن تىرىلگەندە دۇنيادىكى روھ ئورنىغا باشقا روھ، مۇشۇ تېنىمىز ئورنىغىمۇ باشقا تەن يارىتىلىدۇ. مانا بۇ ئەمەلىيەتتە پۈتكۈل پەيغەمبەرلەر بىرلىككە كەلگەن ئەقىدىگە خىلاپ بولغان، قۇرئان ۋە سۈننەتتىن تاشقىرى بارچە ساماۋى كىتابلاردا كەلگەن ئەقىدىگە خىلاپتۇر. توغرىسىنى ئېيتقاندا، بۇنداق دەۋېلىش قايتا تىرىلىشنى ئىنكار قىلغانلىققا، قىيامەتنىڭمۇ بارلىقىنى ئىنكار قىلغان كاززاپلارنىڭ قاراشلىرىغا ماسلىشىپ بېرىشكە تەڭدۇر. چۈنكى مەزكۇر ئىنكار قىلغۇچىلار ئەسلىدە ئازاب ياكى نېمەت بىلەن مۇكاپات – جازاسىنى ئالىدىغان بۇ تېنىمىزدىن باشقا تەننىڭ يارىلىشىغا، (چىرىغان تەن ماۋۇ دۇنيادا قېلىپ، ئاخىرەتتە قايتا تەن يارىلىشىغا) قارشى كەلمىگەن. دېمىسىمۇ، ئۇلار ئىنسان تۈرىنىڭ يوقتىن ئاپىرىدە بولىشىنى دۇنيادىلا كۆرۈپ تۇرۇۋاتقان تۇرسا، زېمىندا يېڭى يېڭى ئادەم روھى، چىرىغان تەندىن باشقا يېڭى تەنلەرنى ئۆزلۈكسىز يارىتىپ تۇرۇۋاتقانلىقىنى كۆرۈپ تۇرۇۋاتقان تۇرسا، قانداقمۇ ئۆز كۆزى بىلەن كۆرۈپ تۇرۇۋاتقان ئىشلاردىكى ھەقىقەتتىن تېڭىرىقىۋالالىسۇن؟! ئۇلار تېڭىرقاپ تۇرۇۋالغان ئىش ئۆز كۆزى بىلەن يوقتىن يارىتىلغانلىقىغا شاھىد بولغان ئاشۇ تەننىڭ چىرىپ، سېسىپ مۇردىغا ئايلىنىپ بولسىمۇ، ھېساب – كىتاب ئۈچۈن ئاشۇ تەن – جىسىملارنىڭ قايتا تىرىلىشى بولغان ئىدى. شۇڭا ئۇلار: «ئۆلۈپ توپىغا ئايلىنىپ بولساقمۇ، چوقۇم قايتا تىرىلەمدۇق؟ (ساففات: 16) »، دەپ تۇرۇۋالغان، «ئۇنداق تەرزدە قايتا تىرىلىپ كېلىش مۇمكىن ئەمەس (قاف: 3)» دەپ تۇرۇۋېلىشقان ئىدى».[ الفوائد لابن القيم، ج1، ص 5 -6. ط العلمية]\n\nخوش،  ئۇنداقتا، تالىپچىقىمىزنىڭ دەسلەپكى قېتىمدا «جەننەتكە كىرىدىغىنى روھىمىز، ما بەدىنىمىز بۇ دۇنيادا قالىدۇ» دېگىنىچۇ؟، ئۇنىڭدىن كېيىن، ئىزاھات ۋىدىيوسىدا سۆزۈك ئەقىدىمىز مانا بۇ دەپ تۇرۇپ دېگەن: « بۇ مېنىڭ دەۋاتقىنىم قىيامەتتە جىسىم يارىتىلماي، روھلام جەننەتكە كىرىدۇ، دېگەنلىكىم ئەمەس. مېنىڭ ئەقىدەم، جىسىم چىرىپ ماۋۇ دۇنيادا قالىدۇ، ئ‍اخىرەتتە روھىمىزغا قايتا جىسىم يارىتىلىپ ئاندىن بەدەن ۋە روھ بىللە جەننەتكە كىرىدۇ» دەۋالغىنىچۇ؟ بۇ دېگەنلىرىنىڭ ھەر ئىككىسى ئەھلى سۈننەتنىڭ ئەقىدە تارازىسىغا سالسا، دەل سۈزۈك ئەقىدىگە خىلاپ بولغان بۇزۇق ئېتىقاد بولۇپ چىقىدۇ. دېمەك، تالىپچىقىمىزنىڭ روھنى جەننەتكە كىرىدۇ، دېگىنىم، بەدەننى كىرمەيدۇ، دېگىنىم ئەمەس، دەپ قايتىدىن ئىزاھلاپ، ئاتالمىش سۈزۈك ئەقىدەم مۇشۇ، دېگەندىكى بايانىمۇ ئوخشاشلا بۇزۇق ئەقىدىدىكى گەپلەر ھېسابلىنىدۇ. نەتىجىدە ناخشا – مۇزىكا ۋىدىيوسىدا دېگەنلىرى تەنقىدلەنسىمۇ، شۇنداقلا مەزكۇر ۋىدىيودىكى ئازغۇن گېپىنىڭ خاتاسىنى تۈزىتىپ بېرىدىغان شەرئىي پەتىۋالار ئەتراپتا ئۇچۇپ يۈرسىمۇ، ئۆزىنى تۆھمەت قىلىنغان، خاتا چۈشىنىلگەن، غەرەزلىك ھۇجۇم قىلىنغان كۆرسىتىپ بەرگەن چۈشەنچىسى، «سۈزۈك ئەقىدەم مۇشۇ» دەپ تۇرۇپ بايان قىلغانلىرى ئەمەلىيەتتە دەل تەنقىدلىنىۋاتقان بۇزۇق ئەقىدىسىنى تېخىمۇ ئوچۇقلاش، دەسلەپ تېزەكلىگەننى، ئىككىنچى قېتىمدا سۇۋاپ ئەتراپقا يېيىشتىن باشقا ئىش بولمىغان. يەرگە ساقىتقىنى ئاز كېلىپ تامغا سۇۋاشتىن باشقا ئىش ئەمەس.\n\nتالىپچىقىمىز شۇ دەرىجىدە ئىلىمدە چالا، ئىزاھاتتا خاتا، ئەقىدىدە بۇزۇق تۇرۇپ يەنە بۇنى سۈزۈك ئەقىدەم دەپ ئەزۋەيلەۋاتقان تۇرسىمۇ، ئىسلام ئەقىدىسىنىڭ چوڭقۇر ۋە زىل قاتلىرىنى بىلمەيدىغان ۋە بىلمەيدىغان، ھەتتا ئۆزىنىڭ ئەقىدىسىنىمۇ «ۋاي خاتا چۈشىنىلىپ قالدى» دېگەن باھانە بىلەن بۇزۇق ۋە بۇزۇپ سۆزلەۋاتقان مۇشۇنداق بىر يۇتۇبىرنى ئۇستاز قىلىۋېلىپ ھەر تۈرلۈك ھاقارەت ۋە تۆھمەت بىلەن تەنقىد قىلغۇچى ئالىم ۋە ئىلىم ئەھلىلىرىنى ھاقارەتلەۋاتقان، ئۇلار ھۇجۇم قىلىۋاتقانلار، ئەجەبا پاكىت ۋە رېئاللىق ئالدىدا ئۆزلىرىنى نېمىنىڭ ئورنىغا چۈشۈرۈپ قويۇۋاتقانلىقىنى دەڭسىشى لازىم ئەمەسمۇ؟ ساھەنىڭ چوڭقۇر نۇقتىلىرىغا سىڭىپ كىرگۈدەك ئىلىم تەھسىلى يوق تۇرۇپ، ئىلمىي ئارقا كۆرۈنۈشىنىڭ تايىنى يوق بىر يۇتۇبىرغا بولۇشۇپ سالاھىيەت ۋە نوپۇز ئەھلى بولغان ئالىم ۋە پېشقەدەملەرنىڭ شەرئىي پەتىۋا ۋە باھالىرىغا ئەسەبىيلەرچە قارشى تۇرۇشتەك تەرەپبازلىقىنىڭ ئەسلىدە قانچىلىك ئەرزىمەس ۋە بىھۇدە ئاقلاشتىن نېسىۋىلەنگەنلىكىنى ئويلاش كېرەك ئەمەسمۇ؟ قوپال قىلىپ ئېيتقاندا، مۇشۇنىڭدەك ئېغىزىدىن چىققان ھەربىر جۈملىسىگە قەدەر پاكىتى بىلەن تەنقىدلىنىپ تۇرسىمۇ، يەنە شۇ ئازغۇننىڭ تەرىپىنى ئېلىش، ئوچۇقتىن ئوچۇق ۋىدىيولاردا ئەقىلنى، ئىلىمنى كۆزگە ئىلماي كاززاپلىق قىلسىمۇ كۆزنى يۇمۇۋېلىپ مۇتەئەسسىپلىك قىلىشلارنىڭ ھەممىسى بەئەينى «مەن زادى ئاشۇ چىشقان پوقنى يېيىشىم كېرەكتى» دەپ دۆتلەرچە تەرەپبازلىقتا چىڭ تۇرۇش، ئەقىلسىزلىقىنى بازارغا سېلىش، نادانلارچە ئەسكىلىك قىلىشتىن باشقا ئىش ئەمەس.\n\nخۇلاسە قىلغاندا، تالىپچىقىمىز مەزكۇر ئىزاھات ۋىدىيوسىدا ئۆزىنى باشقىلار خاتا چۈشىنىۋالغان، تەنقىدچىلەر بولسا غەرەزلىك ھۇجۇم قىلىپ تۆھمەت قىلغان، ئەسلى توغرا ئەقىدەم مۇشۇ ئىدى،دەپ تۇرۇپ بەرگەن ئاخىرقى چۈشەندۈرۈشى ھەمدە يۈزسىز ئىزاھاتىمۇ ئوخشاشلا باشقا ئىزاھاتلىرىدەك، قىپقىزىل يالغان ئارىلاشتۇرۇش، بۇرمىلاش ۋە خۇپسەنلىك قىلىش، تۆھمەت ياساپ پاكىت بۇرمىلاش ۋە بۇزۇق ئېتىقاد مەسىلىسىدە نەچچە خاملىيونلۇق قىلىپمۇ كاللىدىكى بۇزۇق چۈشەنچىنى تەكرارلاشتىن باشقا ئىش بولمىغان. \n\n### 6. كاللا دېسە پاقالچاقتىن چۈشۈش \nكۆرۈپ ئۆتكىنىمىزدەك، نوقۇل رېئاللىقنى بۇرمىلاش، تېنىۋېلىش ۋە خۇپسەنلىكنى بازارغا سېلىپ ئەتراپنى غەليانغا سېلىش ۋە ئۆزىنى تۆھمەتكە قالغۇچى، ھەسەت ئوبيېكتىغا ئايلانغۇچى قىلىپ كۆرسىتىشكە ھېرىسمەن تالىپچىقىمىز، يۇقىرىقى بۇزۇق ئەقىدىسى ھەققىدىكى ئاتالمىش ئىزاھاتىدىن كېيىنلا ئۆزى ھەققىدە بېرىلگەن باھا مەسىلىسىگە ئۆتىدۇ ۋە ئۆزى ھەققىدە «بۇ خىل شەكىلدىكى كىشىلەرنىڭ ئۇستاز ئاتىلىشى، دىنىي ساھەنى بۇلغايدۇ» دېيىلگەن باھانى ئوقۇپ ئۆتىدۇ. ئاندىن يۇقىرىقى باھاغا مۇنداق جاۋاب بېرىدۇ: «بۇ خىل شەكىلدىكى كىشىلەرنىڭ ئۇستاز دەپ ئاتىلىشى دىنى ساھەنى بۇلغايدۇ، دەپتۇ. ئەلھەمدۇلىللاھ، بىز بۇ چاققا قەدەر ئۆزىمىزنى ئۇستاز دەپ باقمىدۇق، بىز ئۆزىمىزنى ئوقۇغۇچى، ئىزدەنگۈچى دەپ كەلدۇق. 20 يىلدىن بىرى ئىزدىنىپ كېلىۋاتىمىز. ھېلىھەم ئىزدىنىمىز، ئىنشائاللاھ بۇندىن كېيىنمۇ ھاياتىمىز بويىچە ئوقۇغۇچىلىق، ئىزدەنگۈچى ئىچىدە ماڭىمىز. بىز ھېچكىم بىلەن ئەلھەمدۇلىللاھ، ئەسلا ئۇستازلىق تامايىمىز يوق. ئەمما بەزى كىشىلەر، كۆپ سانلىق كىشىلەر مېنى ئۇستاز دەيدىكەن. سەۋەب بىزنىڭ دەرسىمىزنى تىڭشىغان، دەۋىتىمىزنى ئاڭلىغان. ھۆرمەت يۈزىسىدىن ئۇستاز دەيدىكەن. ئەمدى بۇنىڭغا بىزنىڭ ئامالىمىز يوق. بۇنىڭغا خاپوساڭلا قاندا قىساق بولا ئەمدى بۇنى. ئۇستاز دېمەڭلا، دېسەك. چۈنكى بىزنى ئۇستاز دەپ قويسا، باشقىلا كۆڭلى ئاغىتىپ قالدىكەن. ئامال يوق. بىزنى ئۇستاز دەڭلا دېمىدۇق. ھېچقانداق دەۋەتكە بىز ئۇستاز دەپ يېزىپ باقمىدۇق. خۇسۇسەن مەن ئۇستاز دەڭلا دەپ دېمىدىم، ھېچ كىمگە يازمىدىم. مېنى توغرا چۈشىنىشىڭلارنى ئۇمىد قىلىمەن. مەن بىر ئىزدەنگۈچى».\n\nمانا بۇ تالىپچىقىمىزنىڭ «بۇ خىل شەكىلدىكى كىشىلەرنىڭ ئۇستاز دەپ ئاتىلىشى دىنى ساھەنى بۇلغايدۇ» دېگەن باھاغا قارىتا جاۋابى. ئەجەبا يۇقىرىقى ھەر ئىككى جۈملە ئارىسىغا ئەلھەمدۇلىللاھنى قىستۇرۇپ دېيىلىۋاتقان بىر تالاي گەپلەرنىڭ قايسى بىرىنى، باش ئاخىرى ئەبجەش جۈملىلەرنىڭ قايسى بۆلىكىنى مەزكۇر باھانىڭ جاۋابى دېيىش مۇمكىن. جاۋاب شۇكى ھېچبىرىنى. چۈنكى تالىپچىقىمىز ئۆز ئاغزى بىلەن ئوقۇۋاتقان يۇقىرىقى ئۇستاز دېگىلىمۇ بولمايدىغانلىق ھەققىدىكى باھانى ئۆزىمۇ چۈشەنمىگەن. ئەمەلىيەتتە باھا خاراكتېرلىك بۇ سۆز خۇددى ئىزاھات ۋىدىيوسىدىكى باشقا نۇقتىلارغا ئوخشاش ساجىيەنىڭ باياناتىدىن سۈزۈۋېلىنغان باھا بولۇپ، باياناتتا دوكتور ئابدۇلئەزىز ئۆزى دىققەت قىلىپ كېلىۋاتقان ئەقىدىۋى ئازغۇنلۇق، بۇزۇق پەتىۋا ۋە تۈرلۈك مەسىلىلەرنى تىلغا ئېلىش بىلەن بىرلىكتە ئوقۇ - ئوقۇتۇش ساھەسىدىكى مەسلەكداشلار تەرىپىدىن ئۆزىگە كېلىۋاتقان شىكايەتلەرنى، شۇنداقلا تالىپچىقىمىزنىڭ ۋەز – تەبلىغلىرىدىكى تۈرلۈك خاتا ۋە نۇقسانلىقلارنى، شۇنداقلا مىللەتكە زىيانلىق سىياسىي مەۋقە تەشۋىقلىرىنى نەزەردە تۇتۇپ بۇ دەرىجىدە ساھەنى بۇلغاۋاتقان يۇتۇبىرنى «ئۇستاز دەۋېلىشنىڭ ئۆزىمۇ ماھىيەتتە شەرئىي ئ‍ىلىم ساھەسىنى دۇغلاشتۇرۇشقا ئېلىپ بارىدىغانلىقى، ھەركىمنى ئۆزىنىڭ ساھەسى ۋە سەۋىيە – سالاھىيىتىگە يارىشا ئاتاش كېرەكلىكى» قاتارلىقلارنى ئىلگىرى سۈرگەن. تالىپچىقىمىز باياناتتىكى دەل مۇشۇ نۇقتىنى ئاتالمىش ئىخچاملاشتۇرۇش پىرىنسىپى بويىچە ئىخچاملاپ: «مېنى بۇ خىل شەكىلدىكى كىشىلەرنىڭ ئۇستاز دەپ ئاتىلىشى دىنىي ساھەنى بۇلغايدۇ دەپتۇ» دەپ تۇرۇپ جاۋاب بەرمەكچى بولىدۇ. ئەپسۇسكى تالىپچىقىمىز مەزكۇر نۇقتىنى كومپيۇتېرىغا مەخسۇس يېزىۋېلىپ، ۋىدىيونىمۇ مىنۇتىغا بىر دېگۈدەك كېسىپ - ياماپ تۇرۇپ ئازادە چىقارغان بولۇشىغا قارىماي، دېيىلىۋاتقان گەپنىڭ مەنتىقىسىنى ئازراقمۇ چۈشەنمىگەن. چۈشەنمىگەن بولغاچقا، جاۋابتىمۇ راسا ئالىجوقىلاشقان، ھەتتا جاۋاب ئارىلىقىدا ئۆزىنى ھەجۋى ئىپادىلەرنى ئارىلاشتۇرۇپ تۇرۇپ گېپىنى گەپ قىلىشقا زورۇققان. نەتىجىدە بەرگەن جاۋابى «بۇخىل شەكىلدىكى كىشىلەرنىڭ ئۇستاز، دەپ ئاتىلىشى، دىنى ساھەنى بۇلغايدۇ» دېگەن سۆزنىڭ جاۋابى بولماستىن، بەلكى «باشقىلارغا ئۆزىنى ئۇستاز، دېگۈزدى» دېگەندەك تېمىغا مۇناسىۋەتسىز ھەمدە تەنقىتلەرنىڭ ھېچبىرىدە دېيىلىپ باقمىغان بىر ئىددىئانىڭ جاۋابى بولۇپ قالغان. بۇ يەردىكى «بۇ خىل شەكىلدىكى كىشىلەرنىڭ ئۇستاز دەپ ئاتىلىشى» دېگەن سۆزنىڭ ئۆزىدىن مەلۇم بولۇپ تۇرۇپتۇكى، بۇ خىل شەكىلدىكى دېگەندىن، يەنى، تالىپچاقتا سادىر بولغان ۋە باياناتتا تىلغا ئېلىنغان بارچە نۇقتىلاردا مەسىلە كۆرۈلۈپ كەلگەن بۇ خىل شەكىلدىكى يۇتۇبىرلارنىڭ ئۇستاز دەپ ئاتىلىشى، ساھەنى بۇلغايدۇ، دېگەن باھا كۆزدە تۇتۇلۇۋاتىدۇ. قانداقتۇر «بۇ ئۆزىنى ئۇستاز دەۋاپتۇ» ياكى بولمىسا «بۇ ئۆزىنى باشقىلارغا ئۇستاز دېگۈزىدىكەن» دېگەندەكلەر كۆزدە تۇتۇلمايۋاتىدۇ. شۇنداق ئىكەن بېرىلىدىغان جاۋاب ياكى ئىزاھات ئەسلا ۋە ئەسلا «مەن ھېچقاچان ئۆزۈمنى ئۇستاز دەڭلار دەۋالمىدىم، ئۆزۈمنى ھېچ يەردە ئۇستاز دەپ يېزىپ باقمىدىم. مەن دېگەن ئىزدەنگۈچى، ئوقۇغۇچى، ئاقىلەي، شاقىلەي» دېگەندەك ھېلى كاتاڭ ئەبجەش جۈملىلىك ئىزاھاتلار بولماسلىقى كېرەك. بەلكى، بېرىلمەكچى بولغان رەددىيە مەزكۇر باھانى مات قىلىدىغان ۋە ئۆزىنىڭ باياناتتا دېيىلىۋاتقان شەكىلدىكى بىرى ئەمەسلىكىنى، «ئۇستاز»لىقغا يارىشا ئىش قىلىۋاتقانلىقىنى دەلىللىشى كېرەك. ئەمما كۆردۇقكى، دەلىللەش ئۇقۇمى مەزكۇر تالىپچاققا يات. دەلىللەش، دەلىل، پاكىت دېگەنلەر تالىپچىقىمىز بىلەن روبىرولىشىپ قالسىلا يا يۇيۇپ، يا تەھرىرلىنىپ، ياكى بۇرمىلىنىپ دەلىل دەلىل بولغىنىغا، پاكىت پاكىت بولۇپ قالغىنىغا تويۇپ كېتىدۇ. دېمەك، تالىپچىقىمىز دېيىلىۋاتقان گەپنى ئۆزىمۇ چۈشەنمەستىن كاللا دېسە پاقالچاق، دەۋاتقان، قانداق ئىددىئانىڭ مەنتىقىسىگە قانداق لوگىكا بىلەن جاۋاب قايتۇرۇشنىمۇ بىلمىگەن.\n\nماقۇل، تالىپچىقىمىزنىڭ مەزكۇر جاۋابىنى مەدرىس تىلى بويىچە «بىلفەرزى ۋەتتەقدىير» دەپ تۇرۇپ، ئۇيغۇرچىمىز بويىچە «ئالايلۇق» دەپ تۇرۇپ، قانداقتۇر تورلاردا نۇر ت ۋ قانىلىنى قۇرغان يۇتۇبىر «ئۆزىنى ئۇستاز دەۋالدى ياكى باشقىلارغا دېگۈزدى» دەيدىغان شۇنداق بىر ئىددىئا پەيدا بولدى ۋە بۇنىڭغا جاۋاب بېرىشكە توغرا كېلىپ ئىزاھات ۋىدىيوسىدا يۇقىرىقىدەك جاۋاب بەردىمۇ دەيلى، لېكىن بەرگەن ئاشۇ جاۋابنىڭ مەزمۇنىمۇ يەنىلا سەمىمىيەتسىزچە، خۇپسەنلەرچە، كۆزنى پارقىرىتىپ ئولتۇرۇپ تېنىۋېلىش تەرىقىسىدە ئىكەنلىكىنى، ئەمەلىيەتكە ئۇيغۇن ئەمەسلىكىنى كۆرۈۋالغىلى بولىدۇ. چۈنكى ئەمەلىيەت جاۋابتىكىدەكمۇ ئەمەس، ئەمەلىيەت شۇكى، مەيلى تالىپچىقىمىز بۇ يەردە «كەمتەر» كۆرۈنگۈسى كېلىپ شۇنداق دېگەن بولسۇن، ياكى ئۆزىنى راست شۇنداق قارىغان كىشى بولۇپ كۆرۈنگەن بولسۇن، تالىپچىقىمىز توردا تۈرلۈك شەرئىي پەنلەردە ئېلان قىلغان دەرسلىرى بار، تور مەكتىپى بار، تۈزگەن ئاتالمىش دەرسلىكلىرى بار بىرى. دېمەك، بۇ يەردە ساختا كەمتەرلىك قىلىشنىڭ ئورنى يوق. تالىپچىقىمىز دەرس پىروگراممىسى تەييارلاپ دەرس بەرگەن، ئۇستاز ئاتىلىۋاتقان بىرى. شۇنىڭدەك، بىرى قىلىۋاتقان كەسىپنىڭ ئىسمى بولغان يوتۇبىر دەپ ئاتىسا مەن يۇتۇبىر ئەمەس، دېيەلىگەن بىلەن، ئۆزىنى ئۇستاز دېسە، مەن ئۇستاز ئەمەس دېمەستىن، ئۇستازلىق قىلىۋاتقان بىرى. يەنى تالىپچىقىمىز تېنىۋالسىمۇ، ئ‍ۆزىنى كەمتەر كۆرسىتىپ «مەن ئىزدەنگۈچى، ئوقۇغۇچى» دەۋالسىمۇ، دەرس ئ‍ۆتۈۋاتقان ئىكەن ئۇ بىر نەۋئىي ئۇستاز. يەنى مەلۇم مەنىدە قانىلى بار، دەرسخانىسى بار، تەبلىغخانىسى بار، بىرى. شۇڭا تالىپچىقىمىز قىلىۋاتقانلىرىنى ئۇستازلىق دېگىلى ئۇنىمسىمۇ، مەن ئۇستاز ئەمەس دەۋالسىمۇ بىكار. مەسىلە تالىپچىقىمىز ئۆزىنى ئۇستاز، دەڭلا دېگەنمۇ يوق مەسىلىسى ئەمەس. مەسىلە، قىلىۋاتقان ئىشىنىڭ ئۇستازلىق بولغانلىقى ۋە مەزكۇر باھادا، بۇنداق ئاتاپ ساھەنى دۇغلاشتۇرماسلىق تەشەببۇسىدۇر. يەنى، ئەسلىدىكى مەسىلە، مەزكۇر تالپىچىقىمىز ھەقىقەتتە زادى قانداق ئۇستاز؟ دېگەن مەسىلىدۇر. ئەلۋەتتە، تالىپچىقىمىز بىر يۇتۇبىر. شۇنداقلا باياناتتا كەلگەندەك، لاياقەتسىز، بۇزۇق ئەقىدىنى قۇچاقلاپ يېتىپ ئۆزىنى سۈزۈك ئەقىدىدە دەۋالالايدىغان، دەرس ئۆتۈش سۈپىتىمۇ ناھايىتى ناچار بىر ئۇستاز. توغرىسى ئۇستاز ئاتالغان، ئەمما ئۇستازدا تېپىلىشى كېرەك بولغان ۋەسىپلەرگە ئىگە بولماي تۇرۇپ سەھنىدە پارلىغان ئاتالمىش «ئۇستاز». شۇڭا، باياناتتىكى باھا بىلەن مۇناسىۋەتسىز گەپلەرنى قىلىپ تۇرۇۋېلىش، قانداقتۇر «بۇ يەردە مەن ئۆزۈمنى ئۇستاز دەۋالمىدىم، مېنى ئۇستاز دەڭلار دېمىدىم» دەپ چالۋاقاپ ئولتۇرۇشنىڭ، دىققەتنى بۇراشنىڭ ھاجىتى يوق. ھەتتا «مەن ھېچ يەرگە ئۆزەمنى ئۇستاز دەڭلار دېمىدىم، ئۇنداق دەپ يازمىدىم» دېگەندەك گەپلەر بىلەن خۇپسەن بولۇۋېلىشنىڭمۇ ئورنى يوق. چۈنكى، ۋاقتى كەلسە بۇنداق ئىددىئاغا بىرىلىرى چىقىپ دېيەلەيدۇكى: «ھەي كاززاپ، ئۆزۈڭنى ئۇستاز دېمىسەڭ، قىلىۋاتقان دەرسلىرىڭ ئۇستازلىق ئەمەسمۇ. مەكتەپ قىلغىنىڭ، دەرسلىك تۈزۈپ، شۇ دەرسلەرنى ئوقۇتقىنىڭ، ھەتتا فېيسبۇك سەھىپەڭگە قىلىدىغان ئىشى دېگەن قىسىمغا ‹تايبە مائارىپىدا مۇدەررىس› يەنى ئۇستاز، دەپ يېزىۋالغىنىڭ ئەڭ ئالدى بىلەن ئۆزۈڭنى ئۆزۈڭ ئۇستاز دەۋالغىنىڭ ئەمەسمۇ، دەپ سوئال قويۇشى ئېنىق. خۇددى شۇنىڭدەك، مەزكۇر بىرىنىڭ تالىپچىقىمىزنىڭ مەزكۇر ئىزاھات ۋىدىيوسىنى سۆزلەۋاتقان چاغدىكى سەھىپىسىنىڭ رەسىمىنى خۇددى بىز بۇ تېمىدا چىقىرىپ قويغاندەك، كۆزىگە كۆرسىتىپ، سېلىشتۇرۇپ تۇرۇپ «سەھىپەڭدە ئۆزۈڭنى «باحث أويغور اسلامي»، يەنى «ئىسلامىي ئۇيغۇر تەتقىقاتچى» دېگەندەك كۆتمەك گەپنى قىلغانلىقىڭ، ھازىرمۇ مۇدەررىس، يەنى ئۇستاز دەپ يېزىۋېلىۋاتقىنىڭ ئۆزۈڭنى ئۆزۈڭ تەتقىقاتچى، ئۇستاز دەپ يېزىۋالغىنىڭ ئەمەسمۇ؟ شۇنداق تۇرۇپ يەنە مەن ئۇنداق دەپ باقمىدىم، يازمىدىم، دەۋاتىسەنغۇ؟» دەپ زاكونلاشسا، تالىپچىقىمىزنىڭ ئۆزىنى ئۆزى مات قىلىشى، مازلىشىشى تۇرغانلا گەپ. قىزىق يېرى شۇكى، تالىپچىقىمىز بىرىنچى ئىزاھات ۋىدىيوسىنى ئېلان قىلغان كۈنىگە قەدەر نەچچە ۋاقىتتىن بېرى سەھىپىسىگە «باحث أويغور اسلامي»، يەنى تەتقىقاتچى دەپ يېزىۋېلىپ كەلگەن. شۇنداق تەرىپلەنگەن نەرسىلەرنى سەھىپىسىدە تەشۋىق قىلغان. بىر نۆۋەت سەھىپىمىزدە بۇ خىل ئارسىزلىقى تەنقىدلىنىپ ئوبزورمۇ ئېلان قىلىنغان. ئەجەبلىنەرلىكى تالىپچىقىمىز مەن ھېچيەرگە ئۆزۈمنى «ئۇستاز دەپ باقمىدىم، ئۇنداق يازمىدىم» دېگەندەك كاللا دېسە پاقالچاق شەكىلدە جاۋابىنى ئ‍ېلان قىلىپ ئىككى كۈن ئۆتكەندىن كېيىن ھېلىقى ئۆزىنى تەتقىقاتچى دېگەن تونۇشتۇرۇشنىمۇ تەھرىرلەپ «دەۋەتچى» دېگەن سۆزگە ئۆزگەرتىۋالىدۇ ۋە ئۆزىنى مەن ئىزدەنگۈچى دېدىم، ئۇستاز دېمىدىم، دەپ چۈشىدۇ. ئەمما چالا تالىپىمىز ئىزدەنگۈچىگە ئەرەبچىدە «باحث» دەپ ئىشلەتمەيدىغانلىقىنى، بۇ سۆز تەتقىقاتچى مەنىسىدە ئىشلىتىلىدىغانلىقىنى، ئىزدەنگۈچى سۆزى ئۈچۈن «دارس» سۆزىنى ئىشلىتىدىغانلىقىنى، ئىزدىنىش ئىبارىسى ئۈچۈن «الدراسة» سۆزىنى ئىشلىتىدىغانلىقىنى، تەتقىقات ئۈچۈن «البحث» سۆزىنى ئىشلىتىدىغانلىقىنى پەرق قىلالمىغۇدەك ھالدا ئىكەنلىكىنى تەن ئالمىغان تەقدىردە، ئۆزىنى «تەتقىقاتچى» دەۋالغىنىنى تەن ئېلىشى، تېنىۋالماسلىقى ئەقەللىي تۇتۇم. ئەجەبا، ئى ئىزدەنگۈچى تالىپچاق، ئەجەبا، بۇ نېمىنىڭ خۇدۈكى، نېمىنىڭ خۇپسەنلىكى، نېمىنىڭ كاززاپلىقى؟!\n\nدېمەك، تالىپچىقىمىز باياناتتىن ئۆزى سۈزۈپ ئالغان «بۇ خىل شەكىلدىكى كىشىلەرنىڭ ئۇستاز، دەپ ئاتىلىشى، دىنى ساھەنى بۇلغايدۇ »، دېگەن سۆزگە بەرگەن ئىزاھاتى بەئەينى كاللا دېسە پاقالچاق شەكلىدە جاۋاب بېرىش، ئۆزىنى ئۆزى مازلاشتۇرۇشتىن باشقا ئىش بولمىغان. ھەمدە شۇنىڭغا بېقىپ جاۋابىدىكى تۇتۇرۇقسىزلىقلارمۇ ئاتالمىش ئىزاھاتىنى قارا يۇمۇر دەرىجىسىگە چۈشۈرۈپ قويغان. قىسقىسى، ئىزاھاتتىكى بۇ نۇقتا، ۋىدىيودىكىدەك جاۋابنى بېرىشكە توغرا كېلىدىغان ئىددىئالىق سوئالغا جاۋاب بېرىش ئۈچۈن دېيىلگەن تەقدىردىمۇ، ئاخىرىغا بېرىپ ئارتىسلاچە بېرىلگەن جاۋاب يەنىلا خۇپسەنلىكتىن، تېنىۋېلىش ۋە بىمەنىلىكتىن خالىي بولالمىغان. \n\n### 7. ئىلمىي يېتەرسىزلىك، لوگىكىلىق بۇزۇقلۇق ۋە تۇتامسىزلىق مەسىلىسى \nتالىپچىقىمىز  يۇقىرىقى نۇقتىدىن كېيىن بەشىنچى نۇقتىغا، يەنى دەۋا يولىغا زاكات خەجلەشكە بولمايدۇ، دېگەن ئازغۇن پەتىۋاسىغا چۈشەنچە بېرىشكە ئۆتىدۇ. ئۇنىڭ دېيىشىچە ئىخچام ئاچمىغانلىقى ئۈچۈن ئايرىم تېما قىلىش كېرەك بولغان بىر تېمىنى قىستۇرۇپلا ئۆتۈپ كەتكەن بولغاچقا، خاتا چۈشەنچە پەيدا بولۇپ قالغانمىش. شۇڭا چۈشەنچە بېرىشىگە توغرا كېلىپتۇمىش.\n\nبۇ يەردە ئ‍الدى بىلەن شۇنى تەكىتلەش زۆرۈر. زاكات تېمىسى مەسىلىسىدىكى تېنىۋېلىش، خۇپسەنلىك قىلىش، گەپ يورغىلىتىش باشقا نۇقتىلاردىكى يالغانچىلىق، تېنىۋېلىش ۋە خۇپسەنلىكلەرگە سېلىشتۇرغاندا، ئەڭ شەرمەندىلەرچە بولغان دېيىشكە بولىدۇ. چۈنكى، دەۋاغا زاكات ئىشلىتىشكە بولمايدۇ، ناملىق بۇ ئازغۇن پەتىۋاسى ھېچبىر ئۆلىما ياكى مۇجتەھىدنىڭ قارىشى بىلەن قىلچە ئالاقىسى بولمىغان باتىل پەتىۋا بولۇپلا قالماي، قانداقتۇر «مۇنداقلا قىستۇرۇپ دەپ ئۆتەپ كەتكەنتىم» دەۋالسا، قايىل بولۇپ ھە دەيدىغان مەسىلىمۇ ئەمەس. چۈنكى تالىپچىقىمىزنىڭ بۇ ئىزاھاتى دەسلەپ ئېلان قىلغان نۇسخىغا توغرا كەلمەيدىغان، بەلكى ھازىرقى نۇر ت ۋ قانىلى سەھىپىسىدە تەھرىرلىۋالغان، ھەتتا «زاكات ھەققىدە تەپسىلى بايان» دەپ ئېلان قىلغان ۋىدىيوسىدىكى ئاتالمىش تەپسىلىي بايان يېزىلغان ماۋزۇسىنىمۇ تەنقىدتىن كېيىن «زاكات ھەققىدە بايان» دەپ، يەنى «تەپسىلىي» سۆزىنى ئۆچۈرۈۋېلىپ گويا ئۆزىنى ھۇجۇم قىلىنغان، ئەزىيەت قىلىنغان كۆرسىتىپ ئومۇمنىڭ ھېسسىياتىنى سۇيىئىستېمال قىلىشقا ئۇرۇنۇۋاتقان ھازىرقى ۋاقىتتىكى يۇنىۋېتىلىپ تۇرۇپ چىقىرىپ قويغان نۇسخىسىغا چۈشىدىغان بىر ئىزاھات. شۇنداقلا بۇ ئىزاھات دەسلەپ زاكات ۋىدىيوسى چىقىشى بىلەن تەڭ سىياسىي پائالىيەتچىلەر تەنقىدلىگەندىن كېيىن، ئەتراپتىكى بىر قىسىم ئىلىم ئەھلىلىرى، ھەتتا ئۇرۇق – تۇغقانلىرىغىچە پىكىر بەرسە ئاڭلىماستىن، ياق، مەن ئۆزۈمنىڭ گېپىدە قالىمەن، دەپ تەتۈرلۈك قىلىۋالغان، تۈزىتىۋېلىش ھەققىدە كەلگەن چىرايلىقچە تەكلىپلەرگە ئەستايىدىل مۇئامىلە قىلىش ئورنىغا، تۈزىتىش بەرگىلى ئالاقە قىلغان ئىككى كىشىگە ئىككى خىل چۈشەنچە بېرىپمۇ ئاقتۇرالمىغان، ۋىدىيوسىدىكى گەپلىرىنى يۇناپ ئېلىۋېلىپ بولۇپ، ئارقىدىن ئاشكارا تەنقىد قىلغۇچىلارنى، يەنى ۋىدىيوسىنىڭ ئەسلىي نۇسخىسىغا قاراپ تۇرۇپ، دەۋاتقان گەپلىرىنىڭ باتىل ۋە ئازغۇن پەتىۋا ئىكەنلىكىنى مۇئەييەنلەشتۈرگەنلەرنى تۆھمەت ۋە ھەسەت قىلىش بىلەن ئەيىبلەپ، شايكىلىرى ئارقىلىق تىل ھاقارەتكە سېلىش ئويۇنلىرىنى ئ‍ويناپ، ھېچبىرى ئاقمىغاندا چىقىپ مەجبۇر بىر نەرسە دېيىشكە توغرا كەلگەندە بېرىۋاتقان ئىزاھات. شۇڭا شۇنچە خامىلىيونلۇقلاردىن كېيىنمۇ توغرىغا قايتىپ سەمىمىي بولۇش ئورنىغا، قاراپ تۇرۇپ «بۇ بىر خاتا چۈشەنچە پەيدا قىلغان ئىزاھات»، يەنى پەتىۋايىمنىڭ ئازغۇنلۇقى ئېنىق بولسىمۇ، ئەيىب مەندە ئەمەستى، دەپ يەنە شۇ كۆرۈرمەننىڭ ئەقلىنى، تەنقىدلىگەنلەرنىڭ نىيىتىنى شەك – شۈبھە ئورنىغا چۈشۈرۈپ قويىدىغان بۇ خىل ئىزاھاتنى خۇپسەنلىكلىرى ئىچىدە ئەڭ شەرمەندىلەرچە بولغىنى دېيىشكە بولىدۇ.\n\nخوش، بىز ئەسلىدىكى ۋىدىيوسىدا، ھەرقانداق بىر كۆرۈرمەننىڭ، بولۇپمۇ شەرئىي ئىلىمدىن خەۋىرى بار، ھەتتا دىنىي سەۋىيەسى ئاۋام دەرىجىسىدىكىلەرمۇ خاتالىقىغا دەرھال ھۆكۈم قىلالايدىغان باتىل پەتىۋاسىدا، گەپنى قەيەردىن باشلاپ قەيەردە قانداق تۈگەتكەنلىكى، نېمە دېگەنلىكى ۋە نېمە دېيىشى كېرەكلىكى، مەسىلىنىڭ توغرىسى قانداقلىقى قاتارلىقلار ھەققىدە «ئۆزىمۇ ئازىدۇ، ئۆزگىنىمۇ ئازدۇرىدۇ» ناملىق ئوبزورىمىزنىڭ ئۈچىنچى قىسمىدا پاكىتلار بىلەن توختىلىپ بولدۇق. بىزلا ئەمەس، شەرئىي پەتىۋا مەركەزلىرىدىن بىرى بولغان ساجىيە ئىسلام تەتقىقات مەركىزىمۇ بىزگە ئوخشاش يەكۈن، خۇلاسىلىرى بىلەن مەسىلىدە تالىپچىقىمىزنىڭ سالاھىيەتسىز ۋە لاياقەتسىز بولۇشىغا قارىماي باتىل پەتىۋا پىچىپ يۈرگەنلىكىنى مۇئەييەنلەشتۈردى. ھەمدە تېگىشلىك ئىلمىي ۋە شەرئىي پوزىتسىيەسىنىمۇ باياناتىدا تىلغا ئالدى. شۇڭا بىز مەسىلىنىڭ بۇ تەرىپىگە كىرىپ يۈرمەيمىز، ھەمدە تەپسىلاتنى ئوقۇرمەنلەرنىڭ مۇناسىۋەتلىك يازما ۋە باياناتلاردىن كۆرۈۋېلىشىنى تەۋسىيە قىلىمىز. بىزنىڭ بۇ يەردە توختىلىدىغىنىمىز تالىپچىقىمىزنىڭ شۇنچە ئىشلاردىن كېيىنمۇ يولسىزچە تۇتقان پوزىتسىيەسى. دېگەندەك، تالىپچىقىمىز بۇ خۇسۇستا خۇپسەنلىكنىڭ ئەڭ شەرمەندىسىنى ئورۇنداپ بەردى.\n\nئۇنداقتا، مەزكۇر خۇپسەنلىكىدە، قايتىدىن بەرگەن چۈشەندۈرۈشىدىچۇ؟ ئۇنىڭ «مەن ئىخچام قىلغاچقا خاتا چۈشەنچ پەيدا بولۇپ قالغان» دەۋېلىپ تۇرۇپ بەرگەن چۈشەنچىسىچۇ؟ ئىزاھات ۋىدىيوسىدا تالىپچىقىمىز گەپنى ئۆرۈپ - چۆرۈپ، تۆت مەزھەپكە بىر ئۈسسىتىپ، گەپنى ئايلاندۇرۇپ كېلىپ شۇنداق ئوچۇقلىما بېرىدۇ: «بۇ يەردە دەيدىغىنىم شۇكى، جىھاد روھىدىكى ھەرقانداق بىر ھەرىكەتكە زاكات خەجلىگىلى بولىدۇ. مەيلى ئۇ دەۋا دەپ ئاتالسۇن، نېمە دەپ ئاتالسۇن. جىھاد خاراكتېردىكى. جىھاد دېگەن قانداق بولىدۇ؟ مۇسۇلمانلارنى قۇتۇلدۇرۇش، مۇسۇلمانلارنىڭ تۇپرىقىنى قۇتۇلدۇرۇشقا ئېلىپ بېرىلغان ھەرقانداق بىر ھەرىكەتنى بىز جىھاد دەيمىز. مەيلى سىز ئۇنى دەۋا دەپ ئاتاڭ، مەيلى باشقا نەرسە دەپ ئاتاڭ».\n\nخوش، يۇقىرىقى گەپكە ئاساسەن، دەل مۇسۇلمانلارنى قۇتۇلدۇرۇش، مۇسۇلمانلارنىڭ تۇپرىقىنى قۇتۇلدۇرۇشنى مەقسەت قىلغان ھەرقانداق بىر ھەرىكەتنى جىھاد دېسەك، بۇ دەل دەۋا دېيىلىۋاتقان نەرسىنىڭ ئۆزى ئەمەسمۇ؟ يەنى بۇ بىزنىڭ جىھاد دېگەن شەرقىي تۈركىستاننى ئىشغالدىن قۇتۇلدۇرۇش ھەرىكىتى دېيىلىۋاتقان دەۋا يولى شۇ، دېگەن نۇقتئىنەزەرىمىزنىڭ ئۆزى ئەمەسمۇ؟ مۇسۇلمانلارنىڭ ۋەتىنى بولغان شەرقىي تۈركىستاننىڭ مۇستەقىللىق دەۋاسى ئۆز نۆۋىتىدە جىھاد. جىھاد ئاللاھ يولىنىڭ دەل ئۆزى بولغانكەن، دەۋاغا زاكات ئىشلىتىش ئاللاھنىڭ يولى، دېگەن كاتېگورىيەگە كىرىدۇ، دەۋاتقان گېپىمىزنىڭ دەل ئۆزى ئەمەسمۇ؟\n\nمەيلى سىز دەۋا دەپ ئاتاڭ، ياكى ئاتىماڭ، دېيىلسە، ئەجەبا مۇستەقىللىق ھەرىكىتىنىڭ ئىسمى مۇستەقىللىق دەۋاسىدىن ئىبارەت تۈپكى مەسىلە ئەمەسمۇ؟ ئۇنداقتا، سىياسىي تىلىمىزدا، دەۋا دېگەندە، مۇستەقىللىق دەۋاسى كۆزدە تۇتۇلغاننى ھەقىقىي دەۋا، مۇستەقىللىق دەپ قويۇپ باشقا يۆنىلىشكە خىزمەت قىلىشنى ساختا دەۋا، دەپ ئايرىپ بولمىدۇقمۇ؟ دېمەك، بىر سىياسىي ھەرىكەتنىڭ دەۋا دېيىلىش ياكى دېيىلمەسلىكى ھەقىقىي مۇستەقىللىقنى نىشان قىلىپ چىققان ياكى چىقمىغانلىقى بىلەن ئۆلچىنىدۇ. مۇستەقىللىقنى نىشان قىلمىسا، كېتىۋاتقان يولى مۇستەقىللىقنىڭ بېكىتىگە چىقىدىغان يول بولمىسا، بۇنى ساختا دەۋا دەيمىز. بىرنەرسە ساختىلىق بىلەن سۈپەتلەنسە، ئۇنى بىزنىڭ مەزكۇر ساختا دەۋانىمۇ دەۋا ئۇقۇمى ئىچىدە مۇئامىلە قىلغىنىمىزدىن دېرەك بەرمەيدۇ. بەلكى ئۇنى ساختا بولۇش سۈپىتى بىلەن مەزكۇر سىياسىي ھەرىكەت دەۋا ئەمەس، دەۋا دېگىلى بولمايدۇ، دېگىنىمىز بولىدۇ. خۇددى ئىلمىنىڭ تايىنى يوق تۇرۇپ دىنىي ساھەنى پېتىقلىغاننى ساختا موللا، ساختا دەۋەتچى دېگىنىمىزگە ئوخشاش. بۇ دېگىنىمىز ئۇنى دەۋەتچى، موللا دېگىنىمىز ئەمەس، بەلكى توغرا مەنىدىكى دەۋەتچى، ھەقىقىي ئىلىم ئەھلى ئەمەس، ئۇ ئەسلىدە موللا ئەمەس، دەۋەتچىمۇ ئەمەس دېگىنىمىزدۇر. مەسىلىنى بۇنداق چۈشىنىش ھېچكىم دەتالاش قىلمايدىغان، تىل ۋە ئۇقۇم نۇقتىسىدىن ئىككى ئۇيغۇر تىللىق ئەقىل ئىگىسى ئىختىلاپلىشىپ قالمايدىغان بىر مەسىلە. دېمەك، يۇقىرىقى گەپ بويىچە مۇستەقىللىق دەۋاسى بولغان دەۋا، يەنى مۇسۇلمانلارنىڭ تۇپرىقىنى قۇتۇلدۇرۇش ھەرىكىتىنىڭ ئىسمى بولغان جىھاد قىلىش كاتېگورىيەسىدىكى ھەرىكەتنىڭ ئىسمى بولۇپ، تالىپچىقىمىزنىڭ ئاخىرقى بۇ گېپى بويىچە دەۋاغا زاكات ئىشلىتىشكە تامامەن بولىدۇ. چۈنكى دەۋانىڭ قانداقلىقى ئېنىق. ئەمما بىرى دەۋا قىلىشنى ئىددىئا قىلىپ، قىلغان ئىشىنى ھەقىقىي دەۋا دېگىلى بولمىسا، بۇنىڭ ھۆكمىمۇ ئېنىق بولۇپ، زاكات سەرپ قىلىشقا بولمايدۇ. خوش، دېمەك دەۋا دەپ مۇتلەق ئىبارە ئىشلەتكىنىمىزدە، كۆزدە تۇتۇلىدىغىنىنىڭ ھەقىقىي دەۋا ئىكەنلىكىدە ھەممە بىلئىتتىپاق. ساختا دەۋا دېگەننىڭ نورمال دەۋا دېگەندە چۈشىنىلىدىغان مەزمۇنغا خىلاپ ھەرىكەتكە، يەنى، دەۋا دېگىلى بولمايدىغان ھەرىكەتكە ئىشلىتىلىدىغانلىقىغىمۇ ھەممە بىلئىتتىپاق. ئۇنداقتا، مەسىلە ئايدىڭكى، دەۋا دېگەندە مۇستەقىللىق دەۋاسى كۆزدە تۇتۇلىدىغانلىقىنى، تالىپچىقىمىزنىڭ ئۆز ئاغزىدىكى جۈملىنىڭ مەنىسىنىڭمۇ دەۋاغا زاكات ئىشلىتىشكە بولىدۇ، دېگەنلىك ئىكەنلىكىنى چۈشىنىپ يەتكىلى بولىدۇ.\n\nدەل مۇشۇنداق چۈشىنەيلى دەپ تۇرغاندا، تالىپچىقىمىز يەنە كەينىگە دەسسەيدۇ ۋە دەيدۇكى «خۇلاسە كالام، بىزنىڭ ۋەتىنىمىزنى قۇتۇلدۇرۇش ئۈچۈن ئېلىپ بېرىلغان، يەنى جىھاد پىرىنسىپىغا ئۇيغۇن شەكىلدە قائىدىسىگە، ئۆلچىمىگە ئۇيغۇن شەكىلدە مۇسۇلمانلارنى قۇتقۇزۇش ئۈچۈن ئېلىپ بارغان ھەرىكەت بولسا، مەيلى ئۇ قانداق ھەرىكەت بولسۇن، سىياسىي ھەرىكەت بولسۇن، ياكى ئەمەلىي ھەرىكەت بولسۇن! ئۇنىڭ ئىسمى جىھاد. شۇڭا بۇ يەردە قىتال دېمەگلىك، جىھاد دەگلىك. شۇڭا بىزنىڭ بۇ يەردە مۇتلەق دەۋاغا بېرىشكە بولمايدۇ، دېيىشىمىزنىڭ يەنە بىر سەۋەبى مانا مۇشۇ».\n\nتالىپچىقىمىز جىھادنى ۋە دەۋانى مەزمۇن جەھەتتىن كونكرېتلاشتۇرۇپ بولغاندىن كېيىن سۆزىنى يەنە مۇنداق گەپلەر بىلەن تۈگىتىدۇ «مەسىلەن، جەمئىيىتىمىزدە ھەرخىل دەۋا بار. جىھاد دېسە قاچىدىغان دەۋا بار. ئۆزىنى مۇسۇلمان دەپ قويۇپ، ئىسلامدىن ھېچقانداق خەۋىرى يوق بىر ئىشلاردىكى دەۋا بار. بۇنداق كىشىلەرگە زاكات بەرگىلى بولامدا؟ ئەسلا بولمايدۇ» .  \n\nيا سۇبھانەللاھ! تالىپچىقىمىز ئەمدى بۇ ئۈچىنچى گېپى بىلەن يۇقىرىدىكى جىھاد ۋە دەۋا ئوتتۇرىسىدىكى مەنتىقىلىق باغلىنىشنى تېگى تېگىدىن چۇۋۇپ تاشلايدىغان، توغرىسى دەۋا دېگەندە، 70 يىلدىن ئارتۇق تارىخقا ئىگە سىياسىي غايىنىڭ ئىسمى بولغان دەۋا ئۇقۇمىغا پەۋقۇلئاددە يات ئىكەنلىكىنى، ئىلمىي، زېھنىيىتى، بايان قىلىش ئۇسلۇبى ۋە چۈشەندۈرۈش مېتودىغىچە مۈجمەل بولغىنىدەك، دەۋا ئۇقۇمىغا بولغان چۈشەنچىسىدىمۇ مۈجمەل ئىكەنلىكىنى چاندۇرۇپ قويىدۇ. چۈنكى دەۋا دېگەندە نېمە كۆزدە تۇتۇلىدىغانلىقى لۇغەت ئەھلى بىلەن سىياسەت ئەھلىنىڭ ئورتاق مەزمۇن ۋە چۈشەنچىدە ئىكەنلىكى يۇقىرىدا چۈشەندۈرۈپ ئۆتۈلگەندەك ئېنىق بىر مەسىلە. شۇنداقلا دەۋا دېگەن ئۇقۇمنىڭ مەنىسى ساھەنىڭ مەپكۇرىسىدىمۇ، قامۇسىدىمۇ ئۆزگەرگىنى يوق. ئەمما بۇ يەردە ساختا دەۋا بارلىقى، يەنى دەۋا دېگىلى بولمايدىغان، شەرقىي تۈركىستاننىڭ مۇستەقىللىقىغا پايدىسىز، مۇسۇلمان توپلۇمنىڭ ۋە تۇپرىقىنىڭ ھۆرلۈكىنى ئىشقا ئاشۇرۇشقا زىيانلىق بولغان دەۋا يۆنىلىشىنىڭ بارلىقىمۇ راست. ئەمما بۇ مۇتلەق دەۋا دېگەن ئۇقۇمغا كىرەمدۇ، دېگەندە ئەلۋەتتە ياق. ھەتتا قىلمىشلىرى دەۋاغا زىيانلىق بولغان بىر سىياسىي گۇرۇپپىدىن سورىسىمۇ، ھېچكىم بىرلىككە كېلىنگەن دەۋا ئۇقۇمىغا خىلاپ ئىشنى دەۋا، يەنى ھەقىقىي دەپ جار سالمايدۇ. پەتىۋا بەرگەن ئۆلىمامۇ بۇ نۇقتىدا دەۋاغا زاكات سەرپ قىلىنىدىغانلىقىنى، ئەمما مۇستەقىللىققا، مۇسۇلمانلارنىڭ ھۆرلۈكىگە، ۋەتەننىڭ ئىشغالدىن قۇتۇلۇشىغا زىيانلىق سىياسىي ھەرىكەتنى دەۋا قىلدىم، دەپ ئىددىئا قىلغۇچىلارغا زاكات دۇرۇس ئەمەسلىكىنى، ئۇلارنىڭ يولىنى دەۋا دېگەن ئۇقۇمغا كىرگۈزگىلى بولمايدىغانلىقىنى، شۇڭا قانچىلىك توغرا دەۋا قىلىۋاتىدۇ، دېگەننى ئېنىقلاپراق بېرىشنى ئەسكەرتىپ تۇرۇپ پەتىۋا بېرىدۇ. ئەمما تالىپچىقىمىزچۇ، ئىزاھاتى بىر چۇۋالچاق، چۈشەندۈرۈشى بىر چۇۋالچاق، دەۋاغا بولغان چۈشەنچىسى ئۇنىڭدىن ئۆتە چۇۋالچاق. نەتىجىدە ئېغىزىدىن چىققان ئۈچ خىل نەقىلنى ئالدىغا قويۇپ ئوقۇسا، باشتىكى دېگىنى بىلەن ئاخىرىدىكىسى بىر - بىرىگە باغلاشمايدىغان چۇۋالچاقلىقلار دۆۋىسى قارشىمىزغا چىقىپ ئولتۇرغىنى ئولتۇرغان.   \n\nبۇ يەردىكى بىر – بىرىگە زىت مەنتىقە شۇ: دەسلەپكى ۋىدىيوسىدا مۇتلەق ھالدا «دەۋا»غا ئىشلىتىشكە بولمايدۇ. داۋاغا نەپلە پۇلدىن، يەنى زاكاتتىن باشقا يانچۇقتىكى ئاش – نان، كىيىم كېچەككە خەجلەيدىغان نورمال پۇلىمىزدىن خەجلەيمىز، دەپ ئېنىق ئېيتىدۇ. بۇ گەپنى تېخىمۇ ئوچۇقلاش ئۈچۈن دەۋانى خۇددى مەسجىد سېلىشقا ئوخشاش ئىش قاتارىدا ساناپ، مەسجىد سېلىشنىڭ ئاللاھ يولى بولسىمۇ زاكات ئىشلىتىشكە بولمىغىنىدەك، زاكات ئىشلىتىشكە بولمايدىغانلىقىنى ئېيتىپ پەتىۋا كېسىدۇ. ئىزاھات ۋىدىيوسىغا كەلگەندە، يەنى ئىككىنچى نەقىلدىكى گېپىدە مۇسۇلمانلارنى قۇتقۇزۇش يولىدا، مۇسۇلمانلارنىڭ تۇپرىقىنى قۇتقۇزۇش يولىدا ئېلىپ بېرىلگەن ھەرىكەتنى جىھاد دەيمىز. جىھاد دېگەن زاكات سەرپ قىلىنىدىغان ئورۇننىڭ بىرسى دەيدۇ. يەنى مۇستەقىللىق غايە قىلىنغان دەۋاغا زاكات ئىشلىتىشكە بولىدىغانلىقىنى تەن ئالىدۇ. يەنى دەۋاغا زاكات ئىشلەتمەيمىز، نەپلە پۇل خەجلەيمىز، دېگەن گېپىنىڭ مەنتىقىسىگە پۈتۈنلەي خىلاپ بىر گەپنى قىلىپ بىردىنلا دەۋاغا زاكات ئىشلەتسە بولىدىغانلىق تەرىپىنى ئىلگىرى سۈرىدۇ ۋە دەۋاغا زاكات ئىشلىتىلمەيدۇ، دېگەندىكى ئازغۇن گېپىنى خاتا چۈشىنىپ قالغانلىققا جورايدۇ.\n\nئۈچىنچى گەپكە كەلگەندە قوپۇپ: «دەۋا دېگەن ھەر خىل، جىھاد دېسە قاچىدىغان دەۋا بار، ئىسلامدىن خەۋىرى يوق ئىشلارنى قىلىدىغان دەۋا بار. بۇنداقلارغا زاكات بەرسە بولامدا، ئەسلا  بولمايدۇ» دەيدۇ. يەنى تالىپچىقىمىزنىڭ كاللىسىدا جىھادتىن، يەنى مۇستەقىللىق يولىدا كۈرەشتىن قاچىدىغان يۆنىلىشتىكىلەرمۇ دەۋا ئۇقۇمى دائىرىسىدە بولۇپ بۇ خىل دەۋاغا زاكات بەرسە بولمايدۇ. خوش، مۇتلەق ھالدا دەۋاغا بولمايدۇ، دېگەننى سەۋەبى مۇشۇ بولسا، يەنى زاكات سەرپ قىلىشقا بولمايدۇ، دېگەندىكى كۆزدە تۇتقان دەۋا مەزكۇر جىھادتىن قاچىدىغان، ئىسلامدىن بىخەۋەر ئىشلارنى قىلىدىغان دەۋا كۆزدە تۇتۇلغان بولسا، ئۇ چاغدا، سوئال شۇ: سېنىڭ بىرىنچى ۋىدىيودا مۇتلەق قىلىپ دەۋاغا زاكات ئىشلىتىشكە بولمايدۇ، دەۋاتقان چاغدىكى مەقسىتىڭ ئىككىنچى ۋىدىيودىكى جىھادقا، مۇستەقىللىق يولىغا ئۇيغۇن ئەمەس، بەلكى جىھادتىن قاچىدىغان، ئىسلامدىن بىخەۋەرلەرنىڭ دەۋاسىغا بولمايدىغانلىقىنى كۆزدە تۇتقان بولساڭ، جىھاد روھىغا چۈشىدىغانغا زاكات كېلىدۇ، دەيدىغان تەرەپتە بولساڭ، نېمىشقا دەسلەپكى ۋىدىيورۇڭدا، مۇتلەق ۋە ئوچۇق قىلىپ «دەۋا يولىغا زاكاتنى خەجلەشكە بولمايدۇ» دەيسەن ۋە ئەمدىلىكتە بۇ گېپىڭنى جىھادتىن قاچىدىغانلارغا، ئىسلامدىن بىخەۋەرلەرگە بەرمەيدۇ، دېگەنلىكىڭ ئىكەنلىككە جورىۋالىسەن. ماقۇل شۇنداق جورىۋالدىڭمۇ دەيلى، ئۇنداقتا سېنىڭ «داۋا يولىغا زاكاتنى خەجلەشكە بولمايدۇ، ئۆزىمىزنىڭ گۆش يەيدىغان، كىيىم كېيىدىغان پۇللاردىن خەجلەيمىز» دېگەن گېپىڭچۇ؟، بۇ گېپىڭ ئېنىقلا سېنىڭ جىھادقا چۈشىدىغان دەۋا قىلغانلارغا زاكات خەجلەشكە بولىدۇ، جىھادتىن قاچىدىغان، ئىسلامدىن بىخەۋەرلەرگە زاكات خەجلەشكە بولمايدۇ، دەۋاغا ئۆزىمىز گۆش يەيدىغان، كىيىم كېيىدىغان پۇللاردىن بېرىمىز، زاكاتتىن بەرمەيمىز، دېگەنلىكىڭ بولمامدۇ؟ ئۇنداقتا قېنى سېنىڭ خاتا چۈشىنىش بولدى، دېيىشىڭدىكى مەنتىقە؟ بۇ ئوپئوچۇق تۇتامسىزلىق، تېنىۋېلىش، خۇپسەنلىكتىن ھالقىغان نومۇسسىزلىق ئەمەسمۇ؟\n\nمەنتىقىي جەھەتتىن ئېلىپ ئېيتقاندا يۇقىرىقى ئۈچ خىل ئورۇندىكى ئۈچ خىل تۇتامسىزلىقنى، لوگىكىسىزلىقنى مەنتىق ئىلمىدىكى تەناقۇز، يەنى«لوگىكىلىق زىتلىق» دېيىشمۇ ئازلىق قىلىدۇ. بۇنى تەناقۇز دېگەندىن كۆرە، تەھافۇت «تۇتامسىزلىق»، تۇتۇرۇقسىزلىق دېگەن تۈزۈك.\n\nتەناقۇز ۋە تەھافۇت دىياگنوزلىرىنى تىلغا ئالغىنىمىزدا، ئەلۋەتتە ئېسىمىزگە بىرىنچى بولۇپ كېلىدىغىنى ئىمام غەززالىينىڭ «لوگىكا بىلمىگەننىڭ ئىلمىغا ئىشەنگىلى بولمايدۇ» دېگەن سۆزى، ھەمدە «ئاخىرەتكە بارىدىغىنى روھىمىز، تەن ئەمەس. تەن ما دۇنيادا چىرىپ تۈگەيدۇ» دېگۈچى، ياكى بولمىسا «تېنىمىز بۇ دۇنيا چىرىپ تۈگەيدۇ، ئاخىرەتتە روھىمىزغا باشقا تەن يارىتىلىدۇ» دېگۈچى دەھرىيلەرنىڭ ئىددىئالىرىغا پاكىتلىق رەددىيە بەرگەندىن كېيىن ئۇلارغا بەرگەن «تەھافۇتلۇق» قىلىش، يەنى ھەر جەھەتتىن تۇتامسىزلىق قىلىشتىن ئىبارەت تارىخىي دىياگنوزلىرى بولىدۇ. بىز بۇ ۋە ئالدىنقى بىر قاتار ئېلان قىلىنغان ئوبزورلىرىمىز ئارقىلىق ھەم تەنقىدلەش، ھەمدە ئوتتۇرىغا قويۇلغان نەرسىلەرنى ئىلىم تارازىسىدا تارتىش ئارقىلىق، تەن مەسىلىسىدە بۇزۇق ئەقىدىلىك تالىپىمىزغا توغرىنى كۆرسىتىپ بېرىپ، خاتاسىنى پاكىتلىق تەھلىللەر بىلەن ئوتتۇرىغا چىقىرىپ تەنقىدلىگەن بولساق، ئ‍ۆردەككە سۇ يۇقمىغان تەرزدە، قىلچە تەپتارتماستىن ئۆز ئېغىزىدا دېگەن گەپلەردىن تېنىۋېلىپ، بۇرمىلىۋېلىپ، ھەر خىل خۇپسەنلىك ۋە يالغانلار بىلەن، بىر - بىرىنى ئىنكار قىلىدىغان، ئۆزىنى ئۆزى يالغانغا چىقىرىدىغان، كۆرۈرمەننى كۆزگە ئىلمايدىغان ئاتالمىش ئىزاھاتتىكى تۇتامسىزلىقلىرىنىمۇ بىر - بىرلەپ ئېرىنمەي ئوتتۇرىغا ئېلىپ چىقتۇق. شۇنداقلا نەتىجە ئېتىبارى بىلەن تالىپچىقىمىزدا ئېغىر دەرىجىدە لوگىكا كەمچىللىكى، ئىلمىي جەھەتتە پەۋقۇلئاددە يېتەرسىزلىكتىن سىرت زور دەرىجىدە تاھافۇتلۇقنىڭ، تۇتامسىزلىقنىڭ كىشىنى چۆچۈتكىدەك دەرىجىدە ئېغىرلىقىنى ئوتتۇرىغا چىقارغان بولدۇق.\n\nيەنە شۇمۇ دىققەتكە سازاۋەركى، ئىمام غەززالىي «تەھافۇتلۇق ۋە تاناقۇزلۇق كۆرۈلگەن تائىپىلەرنى، يەنى شۇ دەۋردىكى مۇسۇلمانلار ئارىسىدا نوپۇزى ۋە تەسىر دائىرىسى بولغان مەزكۇر دەھرىي تائىپىنى يىگىرمە مەسىلىدە ئىلمىي خاتالىق ۋە ئازغۇنلۇق بىلەن ئەيىبلىگەن. شۇنداقلا بۇنىڭ ئىچىدە ئۈچ مەسىلىدە (ئەگەر ئۇلار تۈزەتمىگىنىدە، تەۋبە قىلىپ توغرا ئەقىدىگە قايتمىغىنىدا) كاپىر ھۆكمىدە بولىدىغانلىقىنىمۇ ئالاھىدە ئەسكەرتكەن. پاراللېللىق شۇ يەردىكى، ئەنە شۇ كۇپۇرلۇق ھۆكمى بېرىلگەن ئۈچ مەسىلىنىڭ بىرىنىڭ، دەل بىز ئازغۇن ئەقىدە دەپ تەكىتلەپ كېلىۋاتقان، سۈزۈك ئەقىدە دەۋېلىنىشىغا قارىماي، بۇزۇق ئەقىدىلىكى ئىلمىي جەھەتتىن چۈشەندۈرۈلۈپ رەددىيە بەرگەن «بەدىنىمىز ما دۇنيادا چىرىپ تۈگەيدۇ، ئاخىرەتتە باشقا تەن – جىسىم يارىتىلىدۇ» دېگەن ئازغۇن ئېتىقاد مەسىلىسى ئىكەنلىكى ساھە ئەھلىگە مەلۇم.\n\nبۇ بىلەن بىز ئەلۋەتتە يۇتۇبىرىمىزغا قارىتىپ بىرەر ھۆكۈم پىچماقچى، ئىمانىغا قارىتىپ بىر نەرسە دېمەكچىمۇ ئەمەس. ھەم بۇ بىز ئوبزورچىلارنىڭ ئىشىمۇ ئەمەس. ساجىيەگە ئوخشىغان شەرئىي ساھەنىڭ سالاھىيەتلىك ئورۇنلىرى، ساھەنىڭ ئالىم - ئۆلىماسى ئۆز باياناتىدا تېگىشلىك بولغان ئاگاھلاندۇرۇش ۋە باھاسىنى بېرىپ بولدى. شۇڭا ئەسلا ۋە ئەسلا بىرىنىڭ ئۈستىدىن شەرئىي ھۆكۈم پىچىشى بۇ ئوبزورنىڭ مۇددىئاسى ئەمەس ھەمدە ئۇنداق سالاھىيىتىمۇ يوق. ئەمما شۇ نەرسە ئېنىقكى، ئورتادا بىر تاناقۇزلۇق، ئېغىر دەرىجىدە تاھافۇتلۇق بار. ھەم لوگىكىلىق كاشىلا، ھەمدە ئىلمىي يېتەرسىزلىكلەر ھەددىدىن زىيادە ئېغىر. شۇنىڭ بىلەن بىر ۋاقىتتا، يۈز بېرىۋاتقان خاتالىقلارنىڭ ھەممىسى دەپ سالدى، خاتالىشىپ قالدى، دېگەن باھانىلەر بىلەن يېپىپ ئۈلگۈرگىدەك ئىشلارمۇ ئەمەس. مەسىلەن، تالىپچىقىمىز ئىزاھات ۋىدىيوسىدا تىلغا ئالغان ھەممە نۇقتىنى ئاساسەن دېگۈدەك «خاتا چۈشىنىلىپ قالغان، ئىخچام بولغاچ شۇنداق چۈشەنچە بېرىپ قويغان» دېگەنگە ئوخشاش ساختا ئىددىئاسىغا چېتىپ تۇرۇپ توغرىسىنى چۈشەندۈرمەكچى بولىدۇ، ئەمما چۈشەندۈرۈۋاتقانلىرىنىڭ ھەممىسىنى تارازىغا سالسا، تۇتۇرۇقسىزلىق، خۇپسەنلىك بولۇپ چىقىدۇ. شۇنىڭغا باقماي تەنقىد قىلغۇچىلارنى تۆھمەت قىلغان، ھەسەت قىلغان، غەرەزلىك ھۇجۇم قىلىپ ئەزىيەت بەرگەن، يۈزىنى تۆككەن، يەنە قانداقتۇر ياشلارنىڭ يولىنى ئېتىپ ئۆزلىرىدەك «دەۋەتچى»لەرنىڭ ئىلگىرىلەش يولىنى توسۇپ ئېزىپ ئۇجۇقتۇرماقچى بولغان دېگەندەك تۆھمەتلەر بىلەن ئۆزىنى ئۇۋالغا قالغان قىلىپ كۆرسىتىشكە زورۇقىدۇ. ھەم خاتا بولۇپ قالغاننى دەيدۇ، ھەمدە خاتالىقىغا رەددىيە بەرگۈچىگە ئۆكتەملىك قىلىدۇ. ھەم ماڭا تۆھمەت قىلدى، ھۇجۇم قىلدى دەيدۇ، ھەمدە بۇ تۇتۇمىنى قارشى تەرەپنى تۆھمەتلەر بىلەن قارىلاشقا ئىشلىتىدۇ. قوللىغۇچىلىرىنى ھۇجۇم قىلىشقا كۈشكۈرتىدىغان تەرزدە بىچارە قىياپەتكە كىرىۋالىدۇ. ئەجەبا بۇنداق خۇپسەنلىكلەرنىڭ نەرىنى توغرا چۈشىنىپ بولغىلى بولسۇن؟!\n\nمەسىلەن يەنە بىر مىسال ئالايلۇق: «تېخى نەچچە كۈن ئاۋۋال رامىزانلىق پەتىۋا پىچىپ يۈرگەن يۇتۇبىر، ئۆزىچىلا تارىخقا دائىر ۋىدىيولارنى بەس – بەستە تارقىتىدۇ. ۋىدىيولاردىن بىرىدە 20 يىللىق ئۈزلۈكسىز دىن ئوقۇش تارىخى بولغان ھەرقانداق بىر تالىپنىڭ ئازغىشىپ كېتىش ئېھتىمالى ئەڭ تۆۋەن بولغان كالام ۋە ئەقىدە مەسىلىلىرىدىن «قۇرئان مەخلۇقمۇ، ئەمەسمۇ» دېگەن تارىخىي مۇنازىرىنى بايان قىلىۋېتىپ، ئىنتايىن تەنتەكلەرچە خەلىپە مۇئ‍تەسىم بىللاھ دەۋرىدە «قۇرئان خالىقمۇ، مەخلۇقمۇ» دەيدىغان، يەنى ئوچۇق كۇپۇرلۇق بار بىر مۇنازىرىنىڭ بارلىقىنى ئوتتۇرىغا تاشلايدۇ. تارىخنى بۇرمىلاپ، يەنە كېلىپ كالامىي مەسىلىدىن چىقىپ كۇپۇر مەسىلىسىگە ياتىدىغان بىر شەكىلدە چۈشىنىلىپ قالىدىغان چوڭ خاتانى بايقىغان بىر قېرىندىشىمىز دەرھال تەنقىد بېرىدۇ. شۇ ئەسنادا ئازغۇنلۇقى ۋە يەنە باشقا بىر قاتار مەسىلىلەردە ئىسپاتلىنىپ بولغانلىقىنى مۇئ‍ەييەنلەشتۈرگەن بىر ئالىم چىقىپ بۇنىڭ بۇنداق ئازغۇن گەپلىرىنى ھەر ۋىدىيوسىدا، قەدەمدە بىر تېپىش مۇمكىنلىكى ئىلگىرى سۈرۈلگەن مۇبالىغىلىق ئىبارە بىلەن ئىجتىمائىي تارماقلاردا ئازغۇنلارغا ئورتاق بولۇپ قېلىشتىن يىراق تۇرۇش تەشەببۇسىنى ئىنكاستا ئىپادىلەيدۇ. ئەمما تالىپچىقىمىزچۇ؟ چىشلىۋالغۇدەك ئوبدان لوق گۆش تېپىۋالغان سىياقتا شۇ كۈننىڭ ئۆزىدىلا ھاپىلا - شاپىلا ئىزاھات ۋىدىيوسىنىڭ ئىككىنچىسىنى ئىشلەپ تارقىتىدۇ. ئىككىنچى ئىزاھات ۋىدىيوسى تالىپچىقىمىزنىڭ تېخىمۇ بەتبەشىرە ھالىتى بىلەن ئاخىرلاشقان بولۇشىغا قارىماي، ئىككى كۈن ئۆتكەندە ئۆچۈرۈۋېلىپ، ئۆزىنى كەچۈرگۈچى قىياپەتكە كىرىۋېلىپ ئىش تۈگەتمەكچى بولىدۇ. ئەجەبا، نېمىشقا ئۆچۈرۈۋالدى؟ ئۆچۈرۋېلىپلا، ئالىم – ئۆلىماغا زورىغا ھاقارەتنىڭ قەبىھىنى چاپلاپ بولۇپ، ئارقىدىن «ئۆزىنى كەچۈرۋەتكۈچى» قىلىپ كۆرسىتىپ ئارتىسلىق قىلىشقا نېمە تۈرۈتكە بولدى؟ ئەلۋەتتە تالىپچاقنىڭ تاناقۇز ۋە تاھافۇتلىقىنىڭ، تۇتۇرۇقسىز ۋە تەنتەك بىر يوتۇبېرلىقىنىڭ ئ‍اساسىي ئامىللاردىن ئىكەنلىكى سەۋەبلەردىن بىرى ئىكەنلىكىمۇ ئورتادا.\n\nخوش، ئىككىنچى ۋېىدىيوسىدا، يەنى ئۆزىنىڭ بەتبەشىرە يۈزىنى بالدۇر ئېچىپ سالغانلىقىغا پۇشايمان قىلىش تۈسىدىكى يۇيۇۋالغان مەزكۇر ئىككىنچى ۋىدىيوسىدا تالىپچىقىمىز نەچچە ۋاقىتتىن بۇيانقى ئازغۇنلۇقلىرى شۇنچە ئىسپاتلىنىپ تۇرسىمۇ، ھېچ ئىش ھېچبىر سەۋەبتىن ئەمەستەك پوزىتسىيەدە ئالىمنىڭ «قەدەمدە بىر تېپىلىدۇ» جۈملىسىنى تۇتۇۋېلىپ، ھەر ۋىدىيورۇمدا ئازغۇنلۇق تەپ بەرمىسەڭ، سەن كاززاپ دەپ چۈشۈش ئارقىلىق يۈزىدە تۈكى بار جۈملىسىنىڭ كامېرا ئالدىدىكى ئوبرازىنى نامايان قىلىپ ئۈلگۈرىدۇ. ھالبۇكى، مەزكۇر تەنقىدلەنگەن ۋىدىيوسىدا تەنقىدلىنىشكە تېگىشلىك نۇقتا بىرلا خاتالىق ئەمەس. بەلكى باشقا ئىلمىي خاتالىقلارمۇ كۆپ. مەسىلەن، تەنقىدلەنگەن خاتالىقتىن باشلاپ نىنجىلايدىغان بولساق، ۋىدىيودىكى قۇرئان خالىقمۇ، مەخلۇقمۇ، دەيدىغان ئازغۇن گەپ تارىختا يۈز بېرىپ باقمىغان. توغرىسى «قۇرئان مەخلۇقمۇ ياكى ئەمەسمۇ» تەرزىدە ئوتتۇرىغا چىققان. بۇ بىرىنچى ئەجەللىك خاتا. ئىككىنچى خاتا بولسا، قۇرئان مەخلۇقمۇ ئەمەسمۇ دېگەن بۇ مۇنازىرە تالىپچاقنىڭ خاتا مەلۇمات بەرگىنىدەك، مۇئ‍تەسىم دەۋرىدە ئوتتۇرىغا چىقمىغان، بەلكى ئۇندىن ئاۋۋالقى خەلىپە مەئمۇن دەۋرىدە ئوتتۇرىغا چىققان. بۇ ئىككىنچى خاتا. ئۈچىنچىدىن، مەزكۇر مۇنازىرە بىر خانىدانلىقنى ئەمەس، بەلكى بىر ئىمپېرىيەنى تەۋرەتكەن مەسىلە. بۈگۈنكى تارىخنى تەتۈر تۇتۇپ ئوقۇيدىغانلار مەزكۇر مەسىلىنى ئەھمىيەتسىز مەسىلە دەپ كوراڭشىغان بىلەن، دەۋرىنىڭ پىكرىي مۇھىتى، دۆلەت ئەربابلىرىنىڭ ئەقىدىۋى يۆنىلىشىنى بەلگىلەشتە ئەھمىيەتلىك مەسىلە. كۈنىمىزدە تەدرىجىي تەرەققىيات مەسىلىسى قانداق پەلسەپەۋى ئىختىلاپلارغا يول ئاچقان، دەۋر ئۈچۈن ھەل قىلغۇچ مەسىلە بولغان بولسا، ئۆز دەۋرىدىمۇ يۇقىرىقى مەسىللەرنىڭ ئۆزىگە يارىشا ئەھمىيەتلىك تەرىپى بولغان. شۇڭا يۈزلەپ، مىڭلاپ ئەسەرلەر يېزىلغان، مۇنازىرىلەر ئېلىپ بېرىلغان. مەسىلىنىڭ تارىخىي ئەھمىيىتىنى قارىسىغا ئەھمىيەتسىز مۇنازىرىلەر قاتارىغا چىقىرىش، مەنتىق پەلسەپەنىڭ كۈچىيىشىنى مەزكۇر ئاتالمىش ئەھمىيەتسىز مەسىلىلەر بىلەن باغلىنىشلىق قىلىپ تەسۋىرلەش پەقەت ۋە پەقەت مەنسۇبىيىتى ئىسلام مەدەنىيىتىدىن بولمىغان، شۇنداقلا ئۆز دەۋرىنىڭ ئومۇمىي زېھنىنى مەشغۇل قىلغان مەسىلىلەرنىڭ ئىلمىى مۇھىتتىكى رولىنى چۈشىنىشتىن ئاجىز بولغان، بىر تېپىك بىلەن «ئەھمىيەتسىز» دەپ باھالاش بىلەن باشنى ساقايتىپ توختىماقچى بولغان، مۇسۇلمانلار دۇنياسىغا ئىمپورت مەپكۇرە ئىشلەپ چىقىرىپ يۈكلەش ۋەزىپىسىنى تاپشۇرۇۋالغان زەھەرخەندە ئورىيانتالىستلارنىڭ، شۇنداقلا ئۇلارنىڭ دامىغا چۈشكەن، دېپىغا ئۇسۇل ئويناپ كەتكەن ئىسلام دۇنياسىدىكى بىر بۆلۈك رەپرەپ تارىخچىلارنىڭ ئىشى. تۆتىنچىدىن، تۈركلەرنىڭ دۆلەت ئىچىدىكى نوپۇزىنىڭ كۈچىيىشىنى قەۋمىيەتچى ئەرەبلەرنىڭ مەيدانىدا تۇرۇپ تۈركلەرنى خەلىپىلىكنى «چاڭگىلىغا ئېلىۋالغان»لىق بىلەن ئەيىبلىنىدىغان ئىبارىلەرنى ئىشلىتىپ يۈرىدۇ. ئەرەب ۋە تۈرۈكلەر ئارىسىنى يېرىكلەشتۈرۈش پىروجىسىنىڭ تەسىرىگە ئۇچرىغان بۇ خىل قوپال ئىبارە قوللىنىش شەكلى ئورىيانتالىستلارنىڭ ئىدىيە بۇلغاش ساھەسىدە ئەرەب تارىخچىلىرىغا قارىتا مول – ھوسۇللۇق مۇۋەپپەقىيەتلىرىنىڭ بىرى. بۇ نۇقتىمۇ تەنقىدلەنگەن ۋە يۇنىۋېتىلگەن ۋىدىيودا ئەكىس ئەتكەن. مانا بۇ تالىپچىقىمىز بىر يىل ئىزدىنىشىنى تارىخ ھەققىدە جۆيلۈشىگە ھەققى بار ساناۋاتقان، كەسىپ ئەھلى ئەمەس تۇرۇپ سۆزلەنگەننى ئاۋامغا ئاڭلىتىش ئەمەس، بەلكى تارىخ ئوقۇۋاتقانلارغا يۈزىنى چىمىلداتماي تۇرۇپ «دەرس» سۈپىتىدە ئېلانىنى قىلىپ بازارغا سېلىۋاتقان، ئەمما ئەڭ ئەقەللىي مەسىلىلەردىمۇ دۈم چۈشۈپ توختىمىغان تالىپچىقىمىزنىڭ بازارغا سالغان تارىخ چۈشەنچىسى. ئۈستىلىك مۇشۇنداق تېيىز، يەڭگىلتەكلىكلەر، ئەجەللىك خاتالىقلار تەنقىدلىنىپ تۇرسىمۇ تالىپچىقىمىز مەزكۇر ئىككىنچى نۇمۇرلۇق ئىزاھات ۋىدىيوسىدا، ئۆزىنىڭ بىر يىل تارىخ ئىزدەنگەنلىكىنى ئىلگىرى سۈرۈپ كۆرۈرمەنلەرگە، تېخى كۆرۈرمەنلەرلا ئەمەس، تارىخ ئوقۇۋاتقان ئوقۇغۇچىلار، يەنى ساھەدە ئوقۇۋاتقانلارغا مەزكۇر ۋىدىيولارنى نومۇس قىلماي «تارىخ دەرسىم» دەپ تۇرۇپ تەشۋىق قىلىشتىن  ئۇيالمايدۇ. بۇ پەقەت تارىخ خۇسۇسىدىكى يوناپ ئېلىۋېتىلگەن قىسقا پارچىدىن چىققان خاتالىقلار. بۇنداق ئەھۋالدا ئەلۋەتتە تارىخ ۋىدىيولىرىنىڭ ھەر بىرىنى ئايرىم تەكشۈرۈش قىلغاندا، قەدەمدە بىر چاتاقلىقلارنىڭ چىقىشىنى كىم يىراق سانىيالايدۇ؟!\n\nئۆچۈرۋالغان ئىككىنچى ئىزاھات ۋىدىيوسىدا ھەم «خالىق ۋە مەخلۇق دەپ ئېلىپ خاتا قىلدىم ۋە تۈزىتىۋالدىم» دەيدۇ، شۇنداق دەپ تۇرۇپ تۈزىتىۋېلىش ئەسناسىدا چۈشكەن ئىنكاسنى تۇتۇۋېلىپ، بىرلا خاتاسى ئۈچۈن ئەمەس بەلكى نۇرغۇن خاتالىقلىرى تۈپەيلى بۇزۇق ئەقىدىلىكلەرنىڭ نەرسىلىرىگە شېرىك بولماسلىق ھەققىدە ئاگاھلاندۇرغۇچى ئالىمغا يۈكلىنىپ ئۇنى كاززاپتىن كاززاپقا سېلىپ ھاقارەتلەيدۇ، ئۆكتەملىك قىلىدۇ. ئۇستاز مەرتىۋىسىدىكى كىشىنى ھاقارەتلەپ، كۆرۈرمەننىڭ ھېسسىياتىنى ئوۋلايدىغان سۆزلەر بىلەن ئۆزىنى توختىماي ھۇجۇم قىلىنىپ تۆھمەت قىلىنغان كۆرسىتىپ ۋىدىيوسىنى ئاخىرلاشتۇرىدۇ. مانا بۇ تالىپچىقىمىزنىڭ پاكىتلار تۇرسىمۇ تۇتقان پوزىتسىيەسى، خاتاسىنى قوبۇل قىلمىغاندىن سىرت، «مەن خاتا قىلدىم»، شۇنداقتىمۇ ئازغۇنلۇقۇمنى ھەر ۋىدىيورۇمدا تاپمىساڭ، سەن كاززاپ دەيدىغان تۇتۇرۇقسىز ئۆكتەملىكىنىڭ مىساللىرىدىن بىرى.\n\nنەتىجە شۇكى، ئىش بۇ دەرىجىدە تۇرۇپ، كۆرۈرمەنلەر خاتا چۈشىنىلىپ قالغان، تەنقىد قىلغانلار تۆھمەت قىلىپ ھۇجۇم قىلغان بولۇۋەرسە، «روھىمىز جەننەتكە كىرىدۇ، جىسمىمىز ما دۇنيادا قالىدۇ» دەپ بىرىنچى قېتىملىقتىمۇ دەپ سالغان بولسا، «بەدىنىمىز ما دۇنيادا چىرىپ تۈگەيدۇ، باشقا جىسىم يارىتىلىدۇ» دېگەنمۇ قايتا ئىزاھات بېرىشتە دەپ سالغان بولسا، دەۋاغا زاكات خەجلەشكە بولمايدۇ، نەپلە پۇل خەجلەيمىز دېگەنمۇ، دەپ سالغان بولسا، كېيىن قوپۇپ «ياق، مېنىڭ دېگىنىم مۇسۇلمانلارنىڭ ۋەتىنىنى قۇتقۇزۇشقا ئىشلەتسە بولىدۇ، ئىسلامدىن خەۋىرى يوق، جىھادتىن قاچىدىغان دەۋاغا ئىشلەتسە بولمايدۇ دېدىم» دەۋالسىمۇ، يەنى ئەڭ باشتا دېگىنىگە ئاساسلانغاندا، جىھادتىن قاچىدىغان، ئىسلامدىن خەۋىرى يوق، دەۋالارغا زاكات خەجلىسە بولمايدۇ، نەپلە خەجلىنىدۇ، دېگىنى دېگەندەك تەناقۇزلۇق، تاھافۇتلۇقلارمۇ دەپ سالغان، «قۇرئان مەخلۇقمۇ، خالىقمۇ» دەپ ئازسىمۇ، تارىخ چۈشەندۈرۈشتە ئورىيانتالىسلارنىڭ پوقىغا تېيىلسىمۇ، ھەممىنى دەپ سالغان، خاتالىشىپ قالغان دەپ ئولتۇرساق، كۆڭلى ئىسلامغا مايىل قىلىنغانلار مەسىلىسىدە قۇرئاننى بۇرمىلىغانلىقى چېنىپ قالىدىغان تېمىلارغا كەلگەندە ئىزاھات ۋىدىيوسىدا چۈشەنچە بېرىشتىن قاچسىمۇ، قېرىنداشلىرىنى ئىسرائىلىيە دېتالىدا تەجەسسۇسلۇق قىلىشتەك ناچار ۋە پەسكەشلىككە ياتىدىغان قىلمىشلىرىدىن تېنىۋالسىمۇ،  ھەممىنى دەپ سالغان، خاتا كېتىپ قالغان دەپ چۈشىنىپ تۇرۇۋېرىش كېرەكمۇ؟ نېمە تۈگىمەس، پۈتمەس دەپ سېلىشلار، سۆزلىگۈچى خاتالاشماستىن، كۆرۈرمەن ۋە تەنقىدچىلەر تەرىپىدىنلا خاتا چۈشىنىلىش بولۇپ قالىدىغان «دەپ سېلىشلار» بۇ؟ مۇشۇلارنىڭ ھەممىسى دەپ سېلىش، ياكى خاتا چۈشىنىلىپ قېلىشلار دەۋېلىنىدۇ. ئەمما ئىلمىي ۋە پاكىت ئاساسىدا بېرىلگەن رەددىيەلەر، ئىلمىي دىياگنوز ئاساسىدا بېرىلگەن ئىلمىي ۋە شەرئىي باھالار، يۈز بېرىۋاتقان سەمىمىيەتسىزلىك، تۆھمەتخورلۇق، ئۇششۇقلۇقلار، ئازغۇنلۇق ۋە خاتالىقلارنى تەنقىدلەش، مەككارلىقلارنى پاش قىلىشلار «تۆھمەت، يالغان، ھۇجۇم قىلىش، يۈزىنى تۆكۈش، ھەسەت قىلىش، ياشلارنىڭ يولىنى توسۇپ ئۇلارنى ئېزىش» دېيىلىدۇ، شۇنداقمۇ؟؟؟ ۋاي سېنىڭ مەنتىقەڭنىڭ ھالىغا!!! \n\n### 8. نېمە دېمەكچى ئىدۇق، نېمە بولۇپ چىقتى (خاتىمە ئورنىدا) \nدەۋەتچىلىك كۈنىمىز ئۇنىۋېرسىتېتلىرىدا ئۆز ئالدىغا بىر كەسىپ سۈپىتىدە ئوقۇتۇلۇۋاتقان مۇستەقىل ساھەلەرنىڭ بىرى. دەۋەتچى دېگەنلىك قانداقتۇر تېخنىكىنىڭ كۈچىدىن پايدىلىنىپ زۇۋاندازلىق قىلىۋاتقان كۈنىمىزدىكى بىر تۈركۈم داشقال تائىپىلەرنىڭ قىلىۋاتقىنىدەك، دىنىي ساھەنىڭ ھەممە مۇئەسسەسەلىرىگە بۇرنىنى تىقىش ھەققىنى قازانغۇچى دېگەنلىك ئەمەس. شۇنداقلا دەۋەتچىلىكمۇ قانداقلا بىر تېمىغا خۇشى تۇتسا، نېمە تېمىنىڭ بازىرى قىزىسا، قانداق تېمىنىڭ جەلب قىلارلىقى ئاشسا، كۆرۈرمەن ياكى ئاڭلارمەننى كۆپەيتىشكە يارىسا، شۇنى بازارلىقلاشتۇرۇش، دېگەنلىك ئەمەس. دىنىي ساھەنىڭ قانداقلا كەسپىي مەيدانى بولسا، شۇنىڭ ھەققىدە سۆز ئىگىسى بولغۇچى، ساھە مونوپولچىسى دېگەنلىك تېخىمۇ ئەمەس. بەلكىم  بۇنداق قارىۋېلىش ئاۋامدا سادىر بولۇشى، ئەقلىنى بىراۋغا خاتىرجەم تاپشۇرۇۋېتىپ ئۆزى خاتىرجەم بولۇشنى كۆزلەيدىغان چالا ساۋاتلاردا يۈز بېرىشى مۇمكىن. شۇنداق بىر مۇھىت شەكىللىنىشىنىڭ شەپىسى چىققان تەقدىردىمۇ دەۋەتچىلىكنىڭ قىممىتىنى مۇرت توپلاشتىن بەكرەك ئۆزى چۈشەنگەن ۋە ئىشەنگەن ھەقىقەتلەرنى دىنداشلىرىغا يەتكۈزۈشنى مەسئۇلىيەت بىلگەن بىر دەۋەتچىدە ياكى دەۋەتچىلىكتە كۆرۈلىشى مۇمكىن ئەمەس. چۈنكى دەۋەتچىنىڭ قىلىدىغان ئىشلىرىدىن بىرى ئەقىللەرنى ئۆزىنىڭ نوپۇزى ئاستىغا ئېلىش ئەمەس، بەلكى ياراتقۇچىغا قانداق تەسلىم قىلىشنى، نېمىگە ۋە قانداق ئىشلىتىشنى تەلىم بېرىشتۇر.\n\nھەربىر كەسپىي ساھەنىڭ ھەرىكەت مەيدانى، پائالىيەت ئورنى بولغاندەك، دەۋەتچىنىڭمۇ پائالىيەت ۋە ھەرىكەت مەيدانى بار. دەۋەتچىلىك كۈنىمىز ئۇنىۋېرسىتېتلىرىنىڭ دەۋەتشۇناسلىق پەنلىرىدە تەرىپلەنگىنىدەك، كىشىلەر توپىنى ئاللاھقا، ئاللاھنىڭ دىنىغا، تەۋھىدىگە، پەيغەمبەر يولىغا چاقىرىق قىلىشنى تۈپكى پائالىيەت مەيدانى، ۋەزىپىسى قىلىشتۇر. دەۋەتچىلىك ئىخچام تەبىرى بىلەن ئېيتقاندا، كىشىلەر توپىنى زالالەتتىن تارتىپ چىقىرىشنى، ئۇلار ئارىسىغا چۈشكەن شەرنى قوغلاپ چىقىرىشنى، قىلمىشلىرى تۈپەيلى يۈز بېرىش ئالدىدىكى يامان ئاقىۋەتلەردىن ئۇلارنى ئاگاھلاندۇرۇشنى خىزمەت يۆنىلىشى قىلىدۇ. دەۋەتچى بۇ مەنىدىن دىننىڭ چاقىرىقلىرىنى، ئۇنىڭ مەزمۇن ۋە غايىسىنى ئاڭلاتقۇچى، يەتكۈزگۈچى مۇبەللىغدۇر. مانا بۇ تەرىپلەر دەۋەتچىنى مۇپتىيدىن، مۇپەسسىر ۋە مۇھەددىستىن، تارىخچى ۋە ئەدەبىياتچىدىن ئايرىپ تۇرغۇچى خۇسۇسلار بولۇپ، دەۋەتچى قاچان بۇ خۇسۇسىيىتىنى يوقىتىپ قويسا، دەۋەتچىلىك ۋەسپىمۇ بىرلىكتە يوق بولۇشقا مەھكۇم. ئۇ چاغدا قىلىۋاتقان ئىشىنىڭ خاراكتېرى ۋە سەۋىيەسى بويىچە باشقىدىن مۇئەييەنلەشتۈرۈش ۋە دائىرىسىدىن ھالقىغان ئىشنىڭ ئەمەلىي ئەھۋالىغا قاراپ تەنقىدىي پوزىتسىيە تۇتۇش زۆرۈرىيەتكە ئايلىنىدۇ.\n\n  دەۋەتچىلىك ئىلمىي خادىم بولۇشتىن بەكرەك، ئۆرنەك خادىم بولۇشنى، نۇتۇق ئەھلى بولۇش بىلەن بىرگە ئەمەل ئەھلى سۈپىتىدە ئۆزىنى ئىسپاتلىشىنى تەلەپ قىلىدۇ. ھەر ساھەنىڭ چېگراسى بولغىنىدەك، دەۋەتچىلىكنىڭمۇ بېسىپ ئاشسا بولمايدىغان، چات كىرىۋالسا بولمايدىغان ھۇدۇدى بار. شەرئىي كەسىپلەردە مۇپەسسىرنىڭ، فەقىھنىڭ، مۇھەددىسنىڭ، كالامشۇناسنىڭ، پەلسەپەچىنىڭ ۋە تىلچىنىڭ ئۆزىگە خاس تەتقىقات مۇھىتى، ئىلمىي مېتودى بار. دەۋەتچىلىك بولسا، شەرئىي ساھەدە كەسپىيلىشىشتىن زىيادە كەڭ دائىرىلىكنى، مۇئەييەن پەن ياكى شۇناسلىقتا يېتىشكەن بولۇشتىن بەكرەك بىلىم – ساپاسى شەرئىي ساھەلەردىن ھالقىغان بولۇشنى، بولۇپمۇ بۈگۈننىڭ ئىنسانلىرىغا ئۇلارنىڭ يېتىشكەن مائارىپى، تەپەككۇر قىلىش ئۇسۇلى ۋە ئوزۇقلانغان ھەر تۈرلۈك ئىجتىمائىي ۋە ئىدىيەۋى مەپكۇرىلىرىنى نەزەرگە ئالغان ئاساستا خىتاب قىلالايدىغان سەۋىيە – ساپا ھازىرلىشىنى تەلەپ قىلىدۇ. بۈگۈنكى دەۋەتچىلىكنىڭ تىپىك ئوبرازى مانا بۇ خاسلىقلارغا ئىگە بولۇشنى، ئۇنىۋېرىسال يۇقىرى سەۋىيە ۋە ساپانى تەلەپ قىلىدىغان ئالاھىدە ئوبرازلاردىندۇر.\n\nمۇتەخەسسىسلەشكەن ئىلمىي قوشۇندىن سۆز ئاچقىلى بولمىغان شارائىتتا، مۇتەخەسسىسلىشىشنىڭ نېمىلىكىدىن بىخەۋەر بىكارنىياز تەبلىغچىلىقنىڭ بازار تېپىشىدىن ساقلانغىلى بولمايدۇ. كەسپىيلەشكەن ئاپپارات ۋە مۇئەسسەسەلىرى شەكىللىنىپ بولالمىغان، جەمئىيىتىنىڭ كىرىزىسلىرى ئۈچۈن باش قاتۇرىدىغان ئاۋانگارت ئىلمىي سەرخىللىرى شەكىللەنمىگەن توپلۇمدا ۋائىز – مەدداھلىقنىڭ ئالقىشلىنىشى، ئىلىم قويمىچىلىقىنىڭ، ئىدىيە ھايانكەشلىكلىرىنىڭ راۋاجلىنىشى تۇرغانلا گەپ. گەرچە بىز جەمئىيىتىمىز ئۈچۈن يۇقىرىقىدەك كەسپىي دەۋەتچىگە قويغان تەلەپنى ھەرقانداق بىر دەۋەت ياكى تەبلىغۋازلىق بىلەن شۇغۇللىنىۋاتقانلارغا، ئۆزىنى دىنىي دەۋەتچى دېگەن ئىددىئا بىلەن مەيداننى بېشىغا كىيىپ يۈرۈۋاتقانلارغا قويغىلى بولمىسىمۇ، لېكىن چوڭ جەھەتتىن دەۋەتچى دەۋەتچىلىك رېلىسىدىن چىقىپ كەتمىگەن، ئۇنىڭ ھەممە شەرتلىرىگە چۈشمىگەندىمۇ ئەقەللىي تېپىلىشقا تېگىشلىك شەرتلىرىنى ھازىرلىغان بولۇشى شەرتتۇر. بۇ ۋەجىدىن بىر دەۋەتچىدە ئەڭ ئەقەللىي بولغاندا ساغلام بولغان ئىلمىي ساپا ۋە ئىچ – تېشى بىردەكلىكنى ئاساس قىلغان ئەخلاقىي تۇتۇم بولۇشى، سەمىمىيىتىگە دەز كەتكەن بولماسلىقى قاتارلىق تۈپكى شەرتلەرنىڭ تېپىلىشى زۆرۈر. بۇنداق بىر ئۆلچەمنى قويۇش ئۆز نۆۋىتىدە ساھەنىڭ پېتىقدالماسلىقى، دىنغا بولغان ساداقەتنىڭ سۇيىئىستېمال قىلىنماسلىقى، نا ئەھلىلىكنىڭ قۇربانى قىلىنماسلىقى، مۇھىمى دىننىڭ بىر تۈركۈم داشقال تائىپىلەرنىڭ نوپۇزپەرەسلىك ھېسسىياتىنى قاندۇرىدىغان ئويۇنچۇقىغا، بايلىق يىغىش كانىغا ئايلاندۇرۇۋالماسلىقى ئۈچۈنمۇ زۆرۈر تەلەپتۇر. بىزنىڭكىدەك ھەر ساھەدە ئىگە چاقىسىزلىق باش كۆتۈرگەن بىر جەمئىيەتتە بولسا، دەۋەتچى بولغۇچى يۇقىرىقىدەك يۇقىرى ساپانى ھازىرلىيالمىدى، دېگەندىمۇ، ئىچىدە ياشاۋاتقان جەمئىيەت كىشىلىرىنىڭ دىنىي تۇيغۇلىرىنى، ئىمانىي ۋە ئەخلاقىي چۈشكۈنلۈكلىرىنى ئىسلاھ قىلىشنى ئاساسىي مەركەز قىلىشى، ئۇلار يۈزلىنىۋاتقان خىرىسلارغا ئىمانىي نۇقتىدىن چارە كۆرۈش ئۈچۈن باش قاتۇرۇشى، ئۇندىن ئۆزگە ساھەلەردە لاياقىتى ۋە سالاھىيىتى يېتەرسىز بولغان ئەھۋالدا ھەددىنى بىلىشى دىت ۋە سەمىمىيەت مەسىلىسى سۈپىتىدە قارالمىقى زۆرۈر. ئىسلاھ قىلىش كېرەك بولغان ئىكەن، ئەڭ ئاۋۋال دەۋەتچىنىڭ ئۆزىدە ئىسلاھسىزلىق، قاتماللىق، مەككارلىق كۆرۈلمەسلىكى، چۈشكۈن جەمئىيەتتە ئۆرنەك خادىملىقنى ئەڭ ئاۋۋال ئۆزىدىكى سەمىمىيلىكنى ئەمەلىي ئىپادىسى ۋە ئەخلاقىي تۇتۇملىرى ئارقىلىق كۆرسىتىپ بېرەلىشى مۇھىم.\n\nمانا بۇلار دەۋەتچىدە تېپىلىشقا تېگىشلىك ئەقەللىي سۈپەت ۋە خاراكتېر – خۇسۇسىيەتلەردۇر. ئۆز گېپىمىزگە قايتساق، نۆۋەتتىكى ئوبزورلىرىمىزنىڭ ئوتتۇرىغا چىقىشىغا تۈرتكە بولغان ئىشلارنىڭ ئەڭ بېشىدا يۇتۇبىر تالىپچىقىمىزنىڭ ئۆزى ئىددىئا قىلىۋاتقان سۈپەت ۋە خاراكتېرنىڭ كىشىنى چۆچۈتىدىغان دەرىجىدە كەمچىللىكى، ئۆزىنى ئۆزى ئوڭشىۋېلىشقىمۇ ناقابىل ۋە ناتىۋانلىقى، ھەتتا ئۆزىنىڭ ئىددىئا قىلىۋاتقان ۋە ئەمەلىي قىلىپ كېتىۋاتقان ئىشىنىڭ رېلىسىنىڭ قەيەرگە تۇتۇشۇپ، قەيەردە ئۈزۈلۈشىنى، ماڭىدىغان بېكىتىنىڭ قەيەردىن ئۆتۈپ قەيەردە توختايدىغانلىقىنى دىتلىغۇدەك ئاڭ – ساپادىنمۇ يوقسۇزلۇقى، ئەكسىچە خاتا رېلىسقا توغرا ئىسىم قويۇپ يولۇچى سۆرەش تىپىدىكى سەمىمىيەتسىزلىكنىڭ بەلگە – ئىشارەتلىرىنى ئۆزىدە بىمالال كۆتۈرۈپ يۈرۈۋاتقانلىقى قاتارلىقلار كېلىدۇ. بولۇپمۇ چىرايلىقچە كۆرسىتىپ بېرىشلەر، سەمىمىي تۈزىتىپ قويۇشلارغا سەمىمىيەتسىز پوزىتسىيە تۇتۇشتىكى بەدقىلىقلىقى، ئۆزىنى دەڭسەپ، تەكشۈرۈپ كۆرمەسلىكتە بىر تۈركۈم كەچمىشى قاراڭغۇ تىپلار بىلەن چېمپىيونلۇق تالاشقۇدەك دەرىجىدە نائۇستىلىقى قاتارلىقلار بىزنى مەسىلىنى ئىلىم تارازىسىغا قويۇشقا، تەنقىد ئوپېراتسىيەسىگە سېلىپ مەسىلىنىڭ زېھنىي ۋە ئىلمىي ساپا جەھەتتىكى تەھلىلىنى قىلىشقا ئېلىپ باردى. بۇ يەردە كۆزگە چېلىققان ئەڭ ھەل قىلغۇچ نۇقتا، قانداقتۇر چاتىقى كۆرۈلگەن مەسىلىلەرنىڭ پىكرىي ئاينىش ۋە ئىلمىي خاتالىقلارنى كېسىپ ياماپ ئۇلۇۋېلىشى، دەپ تاشلاپ، ئارقىدىن ئۇنى تەھرىرلەپ يۇتۇۋالغىنى، ئۇمۇ چانغاندا قۇسۇپ ئىششىپ تۇرۇۋالىدىغان تەرەپلىرى ئەمەس. شۇنداقلا شۇنچە كېسىپ ياماپ تېنىۋېلىشقا ئۇرۇنسىمۇ، مەسىلىنىڭ ئارقا يۈزىنى پاراسەت ئەھلىنىڭ كۆزىدىن قاچۇرالايدىغانلىقتەك، ھەتتا بۇ خىل «ئۇستا»لىقلارنى تەنقىدلىگۈچىلىرىنى قارىلايدىغان تۆھمەت قورالى، ئۆزىنى ئۇۋال قىلغان كۆرسىتىشكە، ئارقىدىن قىلچە خاتاسىنى بوينىغا ئالماستىن ئەپۇچان كۆرۈنۈپ «مەن مۇشۇنداق پەرۋا قىلماي ماڭىۋېرىدىغىنى» دەيدىغان خۇپسەن پوزىتسىيەسىنى بازارغا سېلىشىمۇ ئەمەس. چۈنكى، بىز تەنقىد باشلىغاندا، دەل مۇشۇ دەرىجىدىكى بىر ئەبلەھكە تەنقىد قىلىۋاتقان بولۇشىمىزنى تەخمىن قىلمىدۇق، ھەم ئۇنداق بولۇشىنىمۇ ئويلاپ يۈرمىدۇق. يەنە كېلىپ دىنىي ئوقۇش تارىخى بار بىرىنىڭ بۇ دەرىجىدە ئۆزىنى چاندۇرۇشىغىمۇ ئېھتىماللىق بەرمىدۇق. ئەكسىچە شۇنداق ئەمەسلىكىنى بىزگە سەمىمىيىتى بىلەن يۈزلىنىپ تۇرۇپ تەنقىدكە تەنقىد بىلەن جاۋاب قايتۇرىدىغانلىقىغا ئاز بولسىمۇ بىر ئېھتىماللىق ئېلىپ قويۇپ مۇئامىلە قىلىشقا تىرىشتۇق. سەۋەب شۇكى، بىزنىڭ دىققىتىمىزنى تارتقان ئىش مەسىلىنىڭ دىنىي ياكى ئىلمىي خاتالىق نۇقتىسىدىن بەكرەك، مەسىلىنىڭ مىللىي دەۋاغا چېتىلىدىغان مەسىلىدە ھۆكۈم پىچىشقا، دىن ۋە ئەمەل – ئىبادەتلەرنىڭ ئەڭ ئۇلۇغى بولغان ۋەتەن ئازادلىقىدىن ئىبارەت پەرز ئ‍ەين دەرىجىسىدىكى ئۇلۇغۋار بىر ئەمەلگە قارىتا مەسئۇلىيەتسىزچە بىلجىرلىشى، ھەقنى مۇجمەل بايان قىلىپ ئىختىلاپ تۇغدۇرۇشتىن سىرت، شەرقىي تۈركىستان دەۋاسىغا زىيانلىق بىر تۇتۇمنى ئوتتۇرىغا چىقىرىشى بولدى. ئەلۋەتتە دىن ئوقۇماي، يېرىم يولدا دىنغا ئارىلىشىپ قالغان كادىرنىڭ ئېغىزىدىن «دەۋاغا زاكات ئىشلىتىشكە بولمايدۇ»، جۈملىسىنىڭ تۈزۈلۈشىنى نورمال بىلىشكە بولىدۇ. ئەمما 20 يىللىق دىن ئوقۇش تارىخىنى جار سالىدىغان بىرىنىڭ دەۋا ئۇقۇمىنى كاللىسىغا كەلگەنچە شەرھلىشىنى، ئۇ ئاز كەلگەندەك ئۈستىدىن ھۆكۈم پىچىشىنى، توغرىسىنى ئېيتقاندا، دەۋا دېگەن چۈشەنچىنى مۇتلەق ھالدا ئىشلىتىلگەندە نېمە مەنىدە بولىدىغانلىقىنى، خاسلاشتۇرغاندا نېمە مەنىگە كېلىدىغانلىقىنى ئايرىپ تۇرۇپ ھۆكۈم سۆزلىمەستىن، دەۋا يولىنىڭ في سەبىيلىللاھ ئىكەنلىكىنى جەزىملەشتۈرۈشتە، ۋەزنىنى مۇئەييەنلەشتۈرۈشتە يۇتۇبىرلىققا دەسمىي قىلىپ ئىشلىتىۋاتقان نەچچە ئون كىۋادرات مېتىرلىق دائىرىگە قۇرۇۋالغان سىتودىيەسىنىڭ ۋەزنىچىلىكمۇ كۆرمەسلىكىدەك بىر خاھىشنى ئوتتۇرىغا ئېلىپ چىقىشىنى نورمال دېگىلى بولمايدۇ ۋە بولماسلىقى كېرەك. تەنقىتكە سەۋەب بولغىنى بۇلا ئەمەس، بەلكى مەسىلە پاش بولغان ھامان ئەتراپتىكى ئىلىم ئەھلىلىرىدىن كەلگەن تەكلىپ – پىكىر ۋە تۈزىتىشلەرگىمۇ پەرۋا قىلمىغانلىقى، ئۇلارنىڭ چىرايلىقچە چۈشەندۈرۈشلىرىگىمۇ ئېرەن قىلمىغانلىقى، مۇھىمى مەسىلىنىڭ ھەم سىياسىي ئاكتىپلارنىڭ، ھەمدە ئىلىم ئەھلىلىرىنىڭ دىققىتىگە چۈشكەنلىكىنى پەملەپمۇ بولسا بىرەر ئوچۇقلىما بېرىشكىمۇ تۇتۇنمىغانلىقى قاتارلىقلار بولدى. مانا بۇ تەنقىدلىشىمىزنىڭ ھەق بولۇپ ئۆتۈپ كېتىشىدىكى، شۇنداقلا ئوبزور قىلىشنىڭ زۆرۈر بولغانلىقىنىڭ سەۋەبلىرىدىن بىرى.\n\nبىراق، تەنقىد ئوتتۇرىغا چىققاندىن كېيىن كۆردۇقكى، بىز شۇنداق ئەمەستۇ، دەپ ئەنسىرىگەن ئىشلارنىڭ، يۇقىرىقىدەك خىيالىمىزغا كەلتۈرمىگەن ۋە بولۇشىنى ئويلاپمۇ باقمىغان ئىشلارنىڭ ھەممىسى خۇددى گۈزەللەرنى يالىڭاچلاپ باھالايدىغان مۇسابىقە سەھنىسىدىكى تەنناز قىزلارنىڭ ئەپتى - بەشىرىسىدىنمۇ ئوچۇق رەۋىشتە بىر – بىرلەپ كۆز ئالدىمىزدا يۈز بېرىپ ئولتۇردى. ئوبزور بىلەن تەڭ، ئىلمىي رەددىيە ياكى تۈزىتىۋالغانلىققا ياتىدىغان بىرەر سەمىمىي ئىنكاس ئورنىغا قىلىنمىغان سەمىمىيەتسىزلىكلەر، تۆھمەتلەر، ھۇجۇم قىلىشلار قالمىدى. تەھدىتلەر، سۈرۈشتە قىلىشلار، كىمگە كۈشەندە بولسا، شۇنىڭغا چېتىپ قارىلاشلار ئۈزۈلمىدى. ئەڭ مۇھىمى ئۆزىنىڭ ھەقىقەتەن بىر ئوچۇقلىما بېرىشكە قەرزدارلىقىنى چوڭقۇر ھېس قىلىپ ئىزاھات بېرىشكە مەجبۇر قالغان چاغدىمۇ، بەرگەن ئىزاھاتتىكى ئارسىزچە بايانلار، ئارتىسلىقلار، خۇپسەنلىكلەر، ھەتتا ئېلان قىلىپ بولۇپ ئۆچۈرۈۋالغان ئىككىنچى ئىزاھاتتىكى يۈزسىزلىك ۋە خۇپسەنلىكلەرنىڭ ھەممىسى بىزنى يەنىلا تەمكىنلىك بىلەن مەسىلىنى بىرمۇبىرمۇ يېشىپ چۈشەندۈرۈشنى، كۆرۈرمەن كۆزىدىن باشقا ئەقىل ۋە ئىلىم كۆزى بىلەن قارىغاندا تەنقىدلەرگە بېرىلگەن مەزكۇر ئاتالمىش ئىزاھاتنىڭ نېمە مەنىلەرگە كېلىدىغانلىقىنى ئايدىڭلاشتۇرۇشنى زۆرۈرىيەت قىلىپ قويدى. نەتىجىدە يۇتۇبىر تۇرۇپ دەۋەتچى بولۇۋالغان، دەۋەتچىمىكىن دېسە مۇپتى بولۇۋالغان، پەتىۋاچىمىكىن دېسە تارىخچى بولۇۋالغان بەئەينى 72 خىل ئۆزگىرىش ھۈنىرىنى ئۆگىنىۋالغان چاغدىكى ھېلىقى كەپسىز تالىپنىڭ ھۈنەر كۆرسىتىشىگە چۈشىدىغان بىر ھالەتنى ئەكس ئەتتۈرۈۋاتقانلىقىنى كۆرۈۋېلىش تەس ئەمەس. بۇ ۋەزىيەتنى ئىلمىي ۋە پىكرىي جەھەتتىن مۇئەييەنلەشتۈرگەن نوپۇزلۇق ئۆلىمانىڭ باھاسىغا بىرلەشتۈرگەن ۋاقىتتا، تالىپچىقىمىزنىڭ بۇ ۋەزىيەتنى تونۇپ يېتىشى، ئۆزىنىڭ دىنىي ساھەگە سۇقۇنغاندىن بۇيانقى چوڭ سىنىقى بىلىپ ئۆزىنى قايتىدىن ئىسلاھ قىلىشقا يۈزلىنىشى، كامېرا ئارقىسىدىكى يۈزىنى قايتىدىن پاكىزلاپ رۇسلاشقا بەل باغلىشى ئۇنىڭ ئۈچۈن كەلگۈسىدە يەنە يېڭى ۋە پاكىز سەھىپىلەرنىڭ ئېچىلىشىغا پۇرسەت بارلىقىدىن دېرەكتۇر. بۇ جەھەتتىن سەمىمىيەتكە قايتىپ ھەددىنى بىلىش ياكى بىلمەسلىك، مۇھىمى ئۆزى سىغىدىغان قېلىپ بويىچە ئىش كۆرۈپ، ساھە ئەھلىنىڭ نەزىرىدە توغرا يولدىكى سەپداشقا ئايلىنىش ياكى تامبالدىن ئابايى ياساپ كىيىشكە زورۇقۇش ئۇنىڭ بۇندىن كېيىنكى سەمىمىيىتىگە، تەنقىدكە ئىلمىي مۇئامىلە قىلىش ياكى قىلماسلىقىغا قاراشلىق بولۇپ تۇرۇپتۇ. بۇنى ئەمەلىيەتكە ئايلاندۇرۇشنىڭ يولىمۇ قىلىۋاتقان يۇتۇبىرلىقىدا بولسۇن، ياكى ئاتالمىش دەۋەت دېيىلىۋاتقان يۆنىلىشىدە بولسۇن، بۇندىن كېيىنكى قەدەملەردە تەنقىدنى ئېغىزدا قوبۇل قىلىپ ھەرىكەتتە ئالىقاپلىق ئارىلاشتۇرۇش، كېسىپ ئۇلاپ قارشى تەرەپنى يامانغا چىقىرىپ قۇتۇلۇشقا ئۇرۇنۇشتەك ئاۋارىگەرلىكنى تاشلاشقا بەل باغلاش، ئىلىم ئەھلىلىرى بەرگەن تەكلىپ پىكىرلەرنى خاھىشقا بېقىپ ئەمەس، شەرئىي پاكىت ۋە دەلىللەر ئاساسىدا قوبۇل ياكى رەت قىلىشنى ئۆگىنىش ۋە ئۆگەنگەننى جايىدا تەتبىقلاشتۇر.\n\nبۇ يەردە ئوقۇرمەنلەر سەمىگە سېلىپ قويىدىغان يەنە بىر مۇھىم نۇقتا بار. دەرۋەقە، بۇ نۇقتا كۆپچىلىك ئومۇمىيۈزلۈك ئاتلاپ ئۆتۈپ كەتكەن، ئەسلىدە ئوبزورلار ئارقىمۇئارقا ۋە تەپسىلىي يېزىلغاندىن كېيىن بىزگە قارشى تۇتۇم بەلگۈلىگۈچىلەرمۇ، چاپانچى ۋە ئاقلامچىلارمۇ كۆزدىن قاچۇرۇپ كەلگەن، قىلچە ئېتىبار بەرمىگەن بىر نۇقتا بولۇپ، ئۇ بولسىمۇ، بىز نېمە ئۈچۈن يۇتۇبىر تالىپچاقتا شۇنچە چاتاقلار يىغىلىپ كەتكەن بولۇشىغا قارىماي، دەل زاكات مەسىلىسى ھەققىدىكى باتىل پەتىۋاسى ئوتتۇرىغا چىققاندىن كېيىن ئوبزور قىلىپ قالدۇق. قۇرئان ئايەتلىرىنىڭ، بولۇپمۇ زاكات مەسىلىسىنىڭ دەۋاغا چېتىلىدىغان قىسىملىرىدا بىنورماللىقلار كۆرۈلگەندە ئوبزور قىلىشقا، مەسىلىنى بىر باشتىن تەھلىل قىلىپ تەنقىدلەپ قالدۇق؟\n\nئەسلىدە ئوبزور ئېلان قىلىنغان ئىكەن، بۇ سوئال قايسى تەرەپتىن بولسۇن بىرىلىرى تەرىپىدىن تاشلىنىشى كۈتۈلمەكتە ئىدى. نېمە ئۈچۈن زاكات مەسىلىسىدىكى باتىل پەتىۋا چىققاندا، مەسىلىنىڭ نېگىزىنى چۈشىنىش ئۈچۈن يۇتۇبىرچىمىزنىڭ مەزكۇر باتىل پەتىۋاسىنىڭ بازارغا سېلىنىشى ئۈچۈن ھازىرلانغان ھاۋارايىنى ئەڭ باشتىن تەھلىللەپ چىقىشىمىزغا توغرا كەلدى؟ نېمە ئۈچۈن زاكات مەسىلىسىدە ئاينىش بولغاندا سۈكۈتنى بۇزۇش، قەلەمنى بىلەش كېرەك بولدى؟ مانا بۇ سوئاللار بۇ تەرىقىدە ياغدۇرۇلۇشى كۈتۈلگەن ئىدى. ئەپسۇسكى، ئېتىرازچىلار بولسۇن، ئوبزورغا نىيەت ئىجاد قىلىپ ئەيىبلىگۈچىلەر بولسۇن، ھېچبىرىنىڭ مەسىلىنى بۇ يۆنىلىشتە كۆزىتىپ ئېتىراز قىلغىنى كۆرۈلمىدى. بەلكى ئېتىرازلارنىڭ كۆپىنچىسى بىر بولسا يۇتۇبىر تالىپچاق كۈتۈۋاتقان قارىسىغا ھۇجۇم قىلىپ ئەيىبلەش، قارىغۇلارچە بولۇشۇش شەكلىدە بولدى، ياكى بولمىسا مەسىلىنى ھەسەتكە، يەنە بىر ئاللىقانداق ئويۇنلارغا باغلاشقا زورۇقۇش شەكلىدە بولدى. يەنى ئوبزوردىن نىيەت ئىزدىگۈچىلەردىكى ئورتاقلىق ھەرقاچان تەنقىدتىن يامان نىيەت ئىزدەشتىن باشقا بولمىدى. ھالبۇكى، بۇ خىل ئەيىب ئىزدىگۈچىلەرنىڭ كۆپى دىندارلىقنى ھىمايە قىلغۇچى، تۆۋىنى دىن ئوقۇغان تالىپ، يۇقىرىسى موللا – ئۆلىما قالپىقىنى كىيىپ يۈرۈۋاتقانلار. شۇنداق تۇرۇپ تەنقىدتە دىن ۋە شەرىئەت ئوچۇقتىن ئوچۇق بۇرمىلانغىنىدەك بىر رېئاللىق ئېچىپ تاشلانغىنى دىققەتكە ئېلىنمىدى، ئەكسىچە ئەيىبلەندى. ئەمما ھېچبىرىدىن يۇقىرىقىدەك، نېمىشقا زاكات مەسىلىسى سىياسىي نۇقتىغا چېتىلغان، مۇستەقىللىق دەۋاسىغا ئىلىنىشقان چاغدا بۇنچە كەسكىن تەنقىد ئوتتۇرىغا چىقىپ قالىدۇ، دېگەن تەرىقىدە بىرەر ۋەزنىلىك سوئال چۈشمىدى ياكى چۈشكەن بولسىمۇ بىزگە يېتىپ كەلمىدى. ئەمما بىز مەسىلىنى مۇمكىنقەدەر ئىجابىي نۇقتىدىن كۆزەتكۈچى بولۇش سۈپىتىمىز بىلەن ئوقۇرمەن سورىمىغان تەقدىردىمۇ، ھېچكىمنىڭ ياخشى نىيەت ئىزدەپ كۆرۈشكە رايى يوق بوپ كېتىدىغان دەرىجىدە «دانا»لىشىپ كەتكەن بولسىمۇ، بۇ نۇقتىغا جاۋاب بېرىش كېرەك دەپ قارايمىز. شۇڭا ئالدىمىزدىكى پەيتلەردە بۇ ھەقتە ئايرىم بىر تېما قىلىش، ئىسلامدا زاكات سىستېمىسى ۋە بۇنىڭ قانداق قىلىپ بىزدە خۇراپاتقا ئايلاندۇرۇۋېتىلگەنلىكى، سىياسىي دەۋادا نېمە ئۈچۈن زاكاتتىن ئىبارەت ئىقتىسادىي كۈچ مەنبەسى بولۇشى كېرەكلىكى، شۇنداقلا بۇنىڭ ۋەتەنپەرۋەرلىك بىلەن بولغان ئالاقىسى، شۇنىڭدەك، زاكاتتىن ئىبارەت ئىقتىسادىي مەنبەنىڭ يىللاردىن بىرى قايسى خىل دىنىي قېلىپ ياسىلىش تۈپەيلى بۇرمىلىنىپ كەلگەنلىكى، ئىقتىسادىي كۈچنى جىھادىي يوللارغا ئىشلىتىشنى بۆبۆلەشتۈرۈش سايىسىدە كۆپچىلىك مۇسۇلمان خەلق زېھنىدىن مۇستەقىللىق ئېڭىنى سۇسلاشتۇرۇش ئۇرۇنۇشلىرىنىڭ قانداق ئۈنۈم بەرگەنلىكى، ئەسلىدە زاكاتنىڭ سىياسىي دەۋادىكى رولىنىڭ قانداق بولۇشى كېرەكلىكى، دېگەنلەر خۇسۇسىدا مەخسۇس توختالماقچىمىز. بەلكىم، مۇشۇ نۇقتىلارنىڭ بىر قەدەر كەڭ يورۇتۇلۇشى كۈنىمىزدە قانداق قىلىپ «دەۋاغا زاكات كەلمەيدۇ» دەيدىغان جۈملە قۇرۇلسىمۇ كۆپ سانلىقلارنىڭ زۇۋان سۈرمەس، سۈرەلمەس ھالغا كېلىپ قېلىشىنىڭ، دىنىي توپلاردىن تارتىپ سىياسىي توپلارغىچە بىپەرۋا ئۆتۈپ كېتەلەيدىغان ھالغا كېلىپ قېلىشنىڭ سەۋەب – ماھىيەتلىرىمۇ بىر قەدەر ئايدىڭلىشىشى، مەيلى دىن مەيلى سىياسىي سىزىقلىرىمىز بولسۇن، بىرىنىڭ چەيلەنگەن چاغدا سۈكۈتۋازلىق قىلىشنىڭ قانداق قىلىپ يەنە بىرىنىڭ چەيلىنىشىنى كەلتۈرۈپ چىقىرىدىغانلىقىنى چۈشىنىپ يېتىشكە پايدىسى بولۇشى مۇمكىن. شۇندىلا قەدەرىيەتلەر چەيلەنگەندە كۆز يۇمۇشنىڭ، سىياسىي مەنپەئەتلەر سېتىلىدىغان ماتاغا، ھەقىقەتلەر ۋە پىرىنسىپلار سودىلىشىش ۋە پۈتۈشۈشلەرنىڭ قۇربانىغا ئايلاندۇرۇۋېتىلگەندە ئورنى تولدۇرغۇسىز زىيانغا مەھكۇم بولۇشىمىزنىڭ نېمە ئۈچۈن مۇقەررەرلىك بولۇپ قالىدىغانلىقىنى ئازدۇر – كۆپتۇر ھېس قىلىشقا تۈرتكە بولغۇسى، كەلكۈندىن ئاۋۋال تۇغان سېلىشنىڭ، بۈگۈن تۈزۈلگەن جۈملىنىڭ ئەتىكى ئىش – ھەرىكەتلەردە كۆرسىتىدىغان نەتىجىسىنى ئويلىشىشنىڭ نېمىشقا سەل قاراشقا بولمايدىغانلىقىنى تونۇپ يېتىشنىڭ، قۇيرۇقىنى كۆتۈرگەن موزاينىڭ تېزەكلىمەي قالمايدىغانلىقىدىن ئىبارەت ئەقەللىي رېئاللىقنى كۆرۈپ يېتىپ ۋاقتىدا تەدبىر كۆرۈشنىڭ، قىسقىسى ئالدىن كۆرەرلىكنىڭ نېمىدىن دېرەك بېرىدىغانلىقىنى تونۇپ يېتىشنىڭ ئەھمىيىتى ۋە زۆرۈرىيىتى يەنىمۇ مەلۇم بولغۇسى. شۇنداقلا نەزەر ۋە ئەمەل ئەھلىنىڭ، دىن ۋە سىياسەت ئەھلىنىڭ ئورتاق غايە يولىدا بىر گەۋدە بولۇشتەك تارىخىي مەجبۇرىيەتنىڭ ئەھمىيىتىمۇ باشقىچە دىققەتكە ئېلىنغۇسى، ئىنشائاللاھ\n\n**تۈگىدى**\n\n**-بۇرھان مۇھەممەد**\n*2024-04-19*\n\n---\n**ئويغاقلار دۇنياسىدا− بۇرھان (ئىنكاس):**\nئەسسالامۇئەلەيكۇم، تەكرار ئەسكەرتەي: بۇ سەھىپە نۇر ئېكرانىدىن قوبۇل قىلغان توكسىتلارنى يايىدىغان ئاممىۋى يېرىڭلا ئەمەس. تېمىنىمۇ ئوقۇماي، مەزمۇندا نېمە دېيىلگەن ۋە نېمە دېمەكچى بولغانلىق بىلەنمۇ ئىشى يوق، نەسىھەت قىلغان، تۆھمىتىنى توقۇپ سەت گەپلەر بىلەن، ھاقارەت ۋە تۆھمەتلەر بىلەن بۇلغىماقچى بولغانلار بىردەك ئۆچۈرىلىدۇ. يازمىغا تەپەككۇر قۇۋۋىتىدىن باشقا ھەممە ئورگىنىنى ئىشقا سېلىپ يېزىلغان زەھەرخەندە ئىنكاسلارمۇ ئۆچۈرۈلىدۇ. شۇنچە ئېزىپ ئىچۈرسىمۇ ئەقەللىي پاكىتقا ھۆرمەت قىلىشنىمۇ بىلمىگەنلەرنى سەھىپىمىز قارشى ئالمايدۇ. ئۇستازى پاكىتنى تەھرىرلىگەن يەردە قۇيرۇقلىرىنىڭ نېمە قىلىدىغانلىقىنى كۆرسىتىپ قويغىنىڭلارنىڭ ئۆزى يېتىپ ئېشىپ ئۆتۈپ كەتتى. تېگىشلىك جاۋابمۇ يازمىدا بېرىلىپ بولدى. ئەمدى سەھىپىنى مالاڭ قىلغانلار بايقالسىلا تېگىشلىك جاۋابىنى ئالىدۇ. ۋاقىپ بولۇنغاي!"}
{"title": "زېھىن سىلكىگۈچى ئۈچ تەنبىھ", "author": "بۇرھان مۇھەممەد (Burhan Muhammed)", "date": "Unknown", "tags": ["ئەسلەتمە", "ھەدىس", "ھەزرىتى ئۆمەر", "مۇناپىقلىق", "جەمئىيەت كىرىزىسى"], "content": "# زېھىن سىلكىگۈچى ئۈچ تەنبىھ\n\n**تەييارلىغۇچى:** بۇرھان مۇھەممەد\n\n## 1\n> «ئەسلەتكىن، مۇھەققەقكى مۇئمىن بولغانلار ئەسلىتىشتىن پايدا ئالىدۇ.»\n\n— **سۈرە زارىيات، 55-ئايەت** (ئەسلى مەنبەدە 50 دەپ ئېلىنغان)\n\n## 2\n«شۇنداق بىر زامان بولىدۇكى، ئۈممىتىمنىڭ ياخشىلىرى ئۈستىدىن يامانلىرى باش كۆتۈرۈپ چىقىدۇ. ھەتتا شۇ دەرىجىگە بارىدۇكى، كامىل مۇئمىن كىشى ئۇلارنىڭ ئارىسىدا ئۆزىنى يوشۇرۇشقا مەجبۇر قالىدۇ. خۇددى، مۇناپىق بۈگۈنكى كۈندە ئارىمىزدا يوشۇرۇنۇشقا مەجبۇر قالغاندەك.»\n\n— **مۇھەممەد سەللەللاھۇ ئەلەيھى ۋەسەللەم**\n*(ئىمام ئەۋزائىينىڭ بايانلىرىدىن)*\n\n## 3\n**ئا:** بىر يۇرت ئاۋات بولۇشىغا قارىماي خارابە ھالغا كېلىپ قېلىشى مۇمكىن.\n\n**ب:** ئاۋات يۇرت قانداق بولۇپ خارابىگە ئايلىنىپ كېتىدۇ؟\n\n**ئا:** يۇرتنىڭ ناچار كىشىلىرى ياخشىلىرىنىڭ بېشىغا چىقىۋالسا؛ مۇناپىقلىرى ئەلنى باشلاپ ماڭىدىغان بولۇۋېلىشسا.\n\n— **ھەزرىتى ئۆمەر**\n*(ئىمام ئەھمەدنىڭ بايانلىرىدىن)*"}
{"title": "زۇلۇمغا ئاشىق بولدۇقمۇ؟", "author": "بۇرھان مۇھەممەد (Burhan Muhammed)", "date": "2019", "tags": ["مەدەنىيەت قەتلىئامى", "كېرىيە جامەسى", "قاغىلىق جامەسى", "سۈكۈت", "ماڭقۇرتلۇق", "ۋىجدان"], "content": "# زۇلۇمغا ئاشىق بولدۇقمۇ؟\n\n**ئاپتورى:** بۇرھان مۇھەممەد\n\n## [جامەلەر: مىللەتنىڭ روھىي ئىزنالىرى]\nكېرىيە جامەسى بۇ مىللەتنىڭ سەككىز ئەسىر ئاۋۋال يېزىپ قالدۇرغان بۈيۈك داستانىنىڭ تەۋەررۈك مودېلى، مىڭ يىل ئىلگىرىكى ئۆتمۈشى بىلەن مىڭ يىلدىن كېيىنكى كەچمىشىنى تۇتاشتۇرىدىغان باغ. قاغىلىق جامەسى 500 يىل ئاۋۋالقى ھۆرلۈك ۋە سەلتەنەتنىڭ ئوبرازى، ئەزىزلىكنىڭ سىمۋولى، بۈگۈنگىچە بولغان ئىسسىق-سوغۇق كەچمىشلەرنىڭ، بوران-چاپقۇنلارنىڭ بەھەيۋەت شاھىدى. ئەجدادلىرىمىزدىن قالغان يادىكارلىقلار ئىچىدە بىباھا بولغان بۇ مەدەنىي مىراسلار مىللەتنىڭ مەدەنىيەت گەۋدىسىنىڭ نەقىشلەرگە پۈتۈلگەن ئوبرازى، ئىستېتىك زوقى، بىناكارلىق سەنئىتىنىڭ نامايەندىلىرى. بۇ مەدەنىي يادىكارلىقلارغا ئەجدادلىرىمىزنىڭ قان تەرى، روھىيىتى، ئىرادىسى، ئىخلاسى، ئىبادىتى سىڭگەن. بۇ مەدەنىي يادىكارلىقلار شۇ جۇغراپىيىدىكى خەلقلەرنىڭ بىرلىكىنى مۇھاپىزەت قىلغۇچى قارارگاھ، سىغىنغۇچى قورغان، ئۆملۈكنى ئىشقا ئاشۇرۇشتىكى ئۈمىد قەلئەسى بولۇپ كەلگەن. ئۇلارنىڭ روھىنى ئويغاق تۇتىدىغان، يورۇتىدىغان مەشئەل بولغان. بۇ يادىكارلىقلار «ئۇيغۇرلۇق» روھىنىڭ بۈگۈنگە قەدەر نەپەس ئېلىپ كېلىشىنى تەمىنلىگەن تارىخىي مۇقەددەس جايلىرى بولغان. شۇنداقلا ئەسىرلەر مابەينىدە تاكى يېقىنقى زامانغا كەلگەنگە قەدەر ئىلىم ئوچۇقى، مائارىپ بۆشۈكى بولۇپ كەلگەن. بۈگۈنكى يوقىتىلىش نىشانى ئەنە شۇ يادىكارلىقلار بولماقتا.\n\n## [دۇنيانىڭ سۈكۈتى ۋە بىزنىڭ بىپەرۋالىقىمىز]\nبۈگۈنكى كۈنلۈكتە بىر قانچە يۈز يىللىق تارىخى بار چېركاۋنىڭ تاساددىپىي ئوت كېتىشىگە پەرياد ئۇرغان ئاتالمىش ئىنسانلىق دۇنياسى، يېپەك يولىنىڭ تۈگىنىگە جايلاشقان ۋە كەچمىشى مىڭ يىلغا يېقىن تارىخقا سوزۇلغان بۇ مەدەنىي يادىكارلىقلارنىڭ قەتلىئامىغا سۈكۈتتە تۇرۇۋاتىدۇ، يادىكارلىقلارنى نۇقتىلىق كۆزىتىدىغان بىر تال كامېرانى ئالدىغا ئاپىرىپ قاداشتىن ئۆزىنى قاچۇرىۋاتىدۇ. شۇ ئاتالمىش ئىنسانلىق دۇنياسىدا مەدەتكە زار بولۇپ قاراپ تۇرۇۋاتقان «بىزلەر» بۇ مەدەنىي مىراسلارنىڭ كۈل بولۇشىغا، يەر بىلەن تۈپتۈز قىلىۋېتىلىشىگە نېمە دېيىشنىمۇ بىلمەي، ئەكسىچە، كېملەر قاچان نېمە دەپ قالار، دېگەننى ساقلاپ تۇرۇپتىمىز. شۇنى زېھنىمىزغا قازمايۋاتىمىزكى، بۇ يادىكارلىقلار بىلەن ھەپىلەشكەنلىك بۇ مىللەتنىڭ روھى بىلەن، ئەقلى بىلەن ئويناشقانلىق، مىللەتنىڭ خاتىرىسىنى يۇيۇپ تاشلىغانلىققا باراۋەر. مۇنداقچە ئېيتقاندا، كىندىك قانلىرىمىز تۆكۈلگەن ئاشۇ گۈزەل، پاك زېمىننىڭ تارىخىنى ئۆچۈرۈپ تاشلىغانلىق، ماڭقۇرتلاشتۇرغانلىققا باراۋەر.\n\n## [ھەممىمىز ئالدىراش، ئەمما نېمىگە؟]\nمەدەنىي يادىكارلىقلار يوقىتىلىۋاتىدۇ دېگەنلىك مىللەتنىڭ ئومۇمىيۈزلۈك خاتىرسى ئۆچۈرۈلىۋاتىدۇ، مېڭە ھۈجەيرىلىرى ئۆزگەرتىلىۋاتىدۇ، دېۋەڭلىشىشكە قاراپ يۈزلىنىۋاتىدۇ دېگەنگە باراۋەردۇر. بۈگۈن بۇ يادىكارلىقلار ساھىبسىز قالدى. شۇنداق بىر زەربە ئۇرۇلۇۋاتىدۇكى، بۇنىڭ مەستلىكىدىن قوپاي دەپ قوپالمايۋاتىمىز. ھەممىمىز نېمىلەر بىلەندۇر ئالدىراش كېتىۋاتىمىز. كىمدۇر «گۇۋاھ» چىلىق ئىشلىرى بىلەن ئالدىراش؛ كىمدۇر «رېلىسنى بۇراش» بىلەن ئالدىراش؛ كىمدۇر «مۇنازىرە پەيدا قىلىش» بىلەن ئالدىراش؛ كىمدۇر «تاپاۋىتى» بىلەن ئالدىراش؛ كىمدۇر «قارىلاش» بىلەن، كىمدۇر «ئاقلاش» بىلەن، كىمدۇر «خوتۇن كۆپەيتىش» بىلەن، كىملەردۇر «ئاجرىشىش، يارىشىش» لار بىلەن ئالدىراش... يەنى ھېچكىم بىكار ئەمەس. بۇ يادىكارلىقلارغا قاراشقا چولى يوق. ئەگەر چولىمىز بولىۋاتىدۇ دېيىلسە، بەلكىم يەنە چېقىلمىغان قانچىسى باردۇ، دېگەننى ئېنىقلاشقا چولىمىز تېگىۋاتقان بولۇشى مۇمكىن. بۇ ئېنىقلاش تەدبىر ئېلىش ئۈچۈنمۇ، يوق، بۇ تەرىپى قاراڭغۇ. خەيرىيەت! قىسقىسى بۇ يادىكارلىقلارنىڭ خەۋپكە يولۇقۇۋاتقانلىق سىگنالى چېلىنىۋاتقان بۇ كۈنلەردە قاتتىق چۈچۈپ سىلكەنگەن، «داد» دەپ دۇنياغا نىدا قىلىۋاتقان بىر توپ كۆرۈنمىدى. ھەتتا بۇ مىللەت ئۈچۈن سوكۇلداۋاتقان شۇنچىۋالا تەشكىلات، ئورگانلارنىڭ بىرەسىدىن قۇلاقنى دىڭ قىلغۇدەك، كۆزنىڭ ئىككى قېتىنى تارتىشتۇرغىدەك سەپەرۋەرلىك كۆرۈلمىدى، ھەتتا ئۈنلۈكرەك يۆتەلگەن ئاۋازنىمۇ ئاڭلىيالىغىنىمىز يوق. مىش-مىش خەۋەرلەر تەستىقلانماي تۇرۇپ ئىشىنىپ كېتىدىغان گول مىجەزىمىز بۇ يادىكارلىقلارنىڭ تەقدىرى ھەققىدىكى شەپىلىرىگە دەرھال ئىنكاس بىلدۈرەلىگىنى، يۈز بېرىش ئېھتىماللىقى بار بولغان ئاچچىق قىسمەتلەر ئۈستىدە قانداق تەشۋىقات ۋە ئەمەلىي تەدبىر ئىلىش ھەققىدە چاقىرىق سۇنۇلغىنى يوق. بۇ يادىكارلىقلارنىڭ سرتقى كۆرۈنۈشىدىن ھۇزۇر ئالغانلاردىن، ئىچىدە ناماز ئوقۇپ دۇئا - تەكبىر قىلىپ چوڭ بولغانلارغىچە تىمتاس... نېمە دېگەن ئېچىنارلىق، نەقەدەر بىچارىلىك،- ھە!\n\n## [خۇلاسە: زۇلۇمغا كۆنۈش ۋە ئاقىۋەت]\nئەي ۋىجدان كۆتۈرۈپ يۈرۈۋاتقان جەسەتلەر!!! بۇ قەدەر سۈكۈت، بۇ قەدەر ئەزمىلىك زادى نېمە ئۈچۈن؟ ئەجىبا زېھىن قۇللۇقىدىن بوشىنىدىغان، روھنى قاماللاۋاتقان كىشەندىن بىر بىرلەپ ئاجرايدىغان چاغ كەلمىدىمۇ؟\n\nئاتا-ئاناڭ ئۆلۈم خەۋپىدە دېدى، كۆندۈڭ. ئۆلدى دېدى، كۆندۈڭ. ئەمدى نۆۋەت ئەۋلادمۇئەۋلاد ساڭا يېتىپ كەلگەن، قانچىلىغان ئەجدادىڭدىن ساڭا قەدەر ساق يېتىپ كەلگەن مىراسلار يەر بىلەن يەكسان بولۇشقا كەلدى. بۇنىڭغىمۇ كۆنمەكچىمۇسەن؟! ئاتا-ئاناڭ ئۆلسە پۇشتى بولغان سەن ياشاۋاتىسەن، غايىبانە نامىزىنى ئوقۇيالايسەن. ئەجدادلارنىڭ بۇ تۇپراققا باسقان تامغىلىرى بولغان ماددىي ۋە مەنىۋى ئىزلىرى، يادىكارلىقلىرى ئۆچۈرۈلۈپ كەتسىچۇ؟ نېمە قىلالىشىڭ مۇمكىن، ئويلاندىڭمۇ؟ بۈگۈنىڭ ئۈچۈن ئويلانماي مۇشۇ كۈنگە قالدىڭ، ئەتەڭ ئۈچۈن نېمىلەرنى ئويلاۋاتىسەن؟! توختا، توختا!!! ياكى سەن بۇ زۇلۇمغا ئاشىق بولدۇڭمۇ!؟ سەن زادى نېمىنىڭ قۇلى؟ قۇل بولمىساڭ، ھۆرلۈكىڭ نېمە ئۈچۈن سۈكۈتتە؟! ياكى بۇ سۈكۈت قاچان بۇزۇلىدۇ؟ ئەجىبا بىز تۈزلىۋېتىلگەن ئاشۇ مەدەنىي يادىكارلىقلارنىڭ ئورنىغا ھەيكەللەر تىكلىنىپ ئەۋلاتلار ئۇنىڭغا باش ئۇرۇشقا مەھكۇم قالغان چاغنى كۈتىۋاتامدۇق؟!\n\nيازار: بۇرھان مۇھەممەد"}
{"title": "«شەرقىي تۈركىستاندا بۈگۈنكى ھايات»تىن ئۈزۈندە", "author": "كەرىمجان غەفۇرىي (Karimjan Ghafuri)", "date": "1932-11-26", "tags": ["تارىخ", "شەرقىي تۈركىستان جۇمھۇرىيىتى", "زۇلۇم", "بىرلىك", "ئىستىقلال"], "content": "# «شەرقىي تۈركىستاندا بۈگۈنكى ھايات»تىن ئۈزۈندە\n\n**ئاپتورى:** كەرىمجان غەفۇرىي\n**ۋاقتى:** 1932-يىل 26-نويابىر\n**ئورنى:** ئاقسۇ\n**مەنبە:** «ئىستىقلال مەجمۇئەسى» تۇنجى سانى (1933-يىل، قەشقەر)\n**تەييارلىغۇچى:** بۇرھان مۇھەممەد\n\n## [ۋەھشىيلىك ۋە زۇلۇم]\nئۈرۈمچىدە ھاكىمىيەت بېشىدىكىلەر، شۇنداقلا ھۆكۈمەت قارمىقىدىكى ئىستىخباراتچىلار ھەر كۈن دېگۈدەك ئەللىكتىن، ئاتمىشتىن بىگۇناھ كىشىلەرنى قاتار قىلىپ يالىڭاچلاپ، ئاندىن ئۇلارنىڭ ئۈستىدىن ماي تۆكۈشتى. پۈتۈن ئەزالىرى ياغلىشىپ بولغاندا، ئاستىدىن ئوت يېقىپ ئۇلارنى كۆيدۈرۈشتى. بۇ ئوت تۇتۇشۇپ بويۇنغا قەدەر يېتىپ كەلگۈچە جان چىقىپ بولالماي كېتىدىكەن. مانا بۇ خىتاي ھاكىمىيىتى تەرىپىدىن شەرقىي تۈركىستانلىقلارغا ئېلىپ بارغان ۋە ھېلىھەم داۋاملاشتۇرۇپ كېلىۋاتقان، ھەمدە تارىختا كۆرۈلۈپ باقمىغان ۋەھشىيلىكنىڭ ئۆرنەكلىرىدىن بىرى. بۇ قەدەر ۋەھشىيلىكلەرگە دۇچار بولغان شۇ ۋەتەنداشلىرىمىز مەزكۇر ۋەھشىيلىكلەرگە قارشى ھەرىكەت قىلغانلىقتىن شۇنداق كۈنگە قالغان بولسا ئىدى، كاشكى!\n\n## [ئىچكى خائىنلىق]\nھالبۇكى، ئىش ئۇنداق بولغان ئەمەس. ئەكسىچە بۇ بىچارىلەر خىتايپەرەس خىچىر (شالغۇت مۇناپىق) لارنىڭ جاسۇسلۇق قىلىشى، ياكى بولمىسا، خۇسۇسى ئاداۋىتى تۈپەيلى مەقسەتلىك ئۆچ ئېلىشى، ياكى بولمىسا خىتايلارغا يېقىن كۆرۈنۈپ ئەتىۋارلىنىش، ئابرۇيلۇق بولىۋېلىش خىيالىدىكىلەرنىڭ سەۋەبىدىن بولۇۋاتقان ۋەھشىيلىك (نىڭ قۇربانلىرى) ئىدى. ھېلىھەم بىز شەرقىي تۈركىستانلىقلار ئەنە شۇ مۇدھىش پالاكەتلەردىن ئۈزۈل - كېسىل قۇتۇلالىغىنىمىز يوق.\n\n## [خىتايلاشتۇرۇش پىلانى ۋە بىرلىك]\nدۈشمەنلەر بىزنى ئاشۇنداق ۋەھشىيلىكلىرى بىلەن تۈگەشتۈرۈپ بوپ، مۇقەددەس تۇپراقلىرىمىزغا خىتاي مەملىكەتلىرىدىن پەس ۋە رەزىل مەخلۇقلىرىنى يۆتكەپ كېلىپ تۈرك ئىسلامىيىتىنىڭ بۆشۈكى بولغان بۇ ئۇلۇغ «شەرقىي تۈركىستان»ىمىزنى خىتايلاشتۇرۇپ يۇتۇۋالماقچى بولۇشتەك ئەفيۇنكەشچە خام - خىيالنى سۈرمەكتە. ئەلۋەتتە، بۇنداق قىلىشقا ئۇلارنىڭ تەييارلىقلىرىمۇ يوق ئەمەس. ئەمما بىز مانا مۇشۇنداق نازۇك بىر ۋەزىيەتتە تەييارلىققا سەل قارىساق، ئۆز ئارا قىزغانچۇقلۇق كۈرەشلىرى بىلەن ئاۋارە بولۇپ يەنە شۇ تارىخىي كونا كېسىلىمىزنى تەكرارلاپ يۈرىدىغان بولساق، كۆرىدىغان كۈنىمىز يۇقىرىقى ۋەھشىيلىكلەردىن بەتتەرراق بولسا بولىدۇكى، كەم بولمايدۇ. مەسىلىنىڭ دىققەت قىلىشقا تېگىشلىك ۋە ئاگاھ بولۇشقا تېگىشلىك مۇھىم تەرىپى مانا بۇ.\n\nنۆۋەتتە كاشىغەر ۋىلايىتىدىن ئالغان مەلۇماتىمىزغا قارىغاندا، ئاھالىنىڭ يەنە شۇ ئۆزئارا كېلىشەلمەسلىكلەر بىلەن ئاۋارە بولۇپ يۈرۈۋاتقانلىقى مەلۇم.\n\n## [خىتاب]\nئى تۈرك ئىسلام ئوغلانى! سەن دۈشمىنىڭنىڭ كىم ئىكەنلىكىنى ئاڭقىرىپ يەتكىن!\nئى شەرقىي تۈركىستانلىق يۇرتداشلار! دۆلىتىڭلارنىڭ ئەبەدىيلىكى، مىللىي ئىنقىلابىڭلارنىڭ راۋاجى ئۈچۈن بىر ئىدىيە ۋە بىر نىشان بىلەن ئۆز ئارا قول تۇتۇشۇپ ئاتلانغايسىلەر! پەرۋەردىگارى ئالەم بارچىمىزغا بىرلىك نەسىپ ئەتكەي!"}
{"title": "ئۆلۈشكە بولىدۇ، قايتىشقا بولمايدۇ", "author": "مەھمۇد مۇھىتى (Mahmud Muhiti)", "date": "1939-02-24", "tags": ["مەھمۇد مۇھىتى", "شەرقىي تۈركىستان", "مىللىي ئىنقىلاب", "سىياسىي تارىخ", "خىتاي", "رۇسىيە", "بىرىتانىيە", "ئىيسا يۈسۈپ ئالپتېكىن"], "content": "# ئۆلۈشكە بولىدۇ، قايتىشقا بولمايدۇ\n\n**مەنبە:** «ياش تۈركىستان» مەجمۇئەسى، 1939 – يىل (ھىجرىيە 1358 – يىلى)، 112 – سان.\n**«ئۇيغۇرچە»دىن «ئۇيغۇرچە»گە ئاغدۇرغۇچى:** بۇرھان مۇھەممەد\n\n---\n\n\n\n### [كىرىش سۆز: ئاغدۇرغۇچىدىن ئىلاۋە]\n**ئىلاۋە:** مىللىي دەۋانى مۇھاپىزەت قىلىپ ئۇنىڭ شەنىنى قوغداش، ئۇنىڭ ئورتاق مىراسخورلىرىغا ئايلىنىش ۋە ئورتاق مۇھاپىزەت قىلىش لاياقەتلىك ئەۋلادلارنىڭ باش تارتىپ بولماس بۇرچى. دەرۋەقە، مىللىي مەنپەئەتنى شەخسىي مەنپەئەتنىڭ قۇربانىغا ئايلاندۇرۋېتىشتىن يانمايدىغان، ئاتىلىرىنىڭ ماددىي ۋە مەنىۋى مىراسىغا ئىگە چىقىشنى ئۇلارنىڭ دۇنياسىنى چۈشىنىش، ئۇلارنىڭ ساغلام مەپكۇرىلىرى بىلەن مەپكۇرىلىنىش، ئۇنى تاكامۇللاشتۇرۇپ يېڭىلاشتىن باشلاش ئورنىغا، ۋەجگە ئىگە چىققاندەك قاماللاش كويىدا بولۇش، بارنى چۈرۈكلەشتۈرۈش، «يول قۇيۇپ مۈرىنى مۈرىگە تىرەش» ئۇقۇمىنى لۇغىتىدىن تازلاپ يوقىتىش، دىيالوگ قۇرۇش ئورنىغا ئىختىلاپلىشىپ بىر - بىرىگە چالما ئېتىپ توختىماسلىقتىن ئۆتە نائەھلىلىك بولمىسا كېرەك. ھالبۇكى، دەۋانىڭ مەفكۇرەۋى يولباشچىلىرى، مىللىي مۇستەقىللىق ھەرىكىتىنىڭ باشلامچىلىرى تارىخىمىزغا ئۆز تەجرىبىلىرىدىن ئالغان يەكۈنلىرى بىلەن قوشۇپ شۇ سۆزلەرنى پۈتۈپ قالدۇرغانىدى:\n\n---\n\n## ئۆلۈشكە بولىدۇ، قايتىشقا بولمايدۇ\n\n**(شەرقىي تۈركىستان مىللىي مۇستەقىللىق ھەرىكىتى رەھبىرى، گېنېرال مەھمۇد مۇھىتى ئەپەندى)**\n\n### [ۋەتەننىڭ ئېغىر ۋەزىيىتى ۋە ئىنقىلاب]\nمۇقەددەس ۋەتىنىمىز، سۆيۈملۈك تۈركىستانىمىزنىڭ مۇھىم بىر قىسمى بولغان غەرب تەرىپى رۇس قولىدا مەھكۇملۇق ۋە ئەسىرلىككە دۇچ كېلىۋاتقان بىر پەيتتە، شەرق قىسمى خىتاينىڭ رەزىل سىياسەتلىرى ئاستىدا زۇلۇم ۋە جەبىر - جاپا كۆرمەكتە ئىدى. شانلىق تۈرك تارىخىمىزنىڭ قارا سەھىپىلىرىنى تەشكىل قىلغان بۇ دەھشەتلىك كۈنلەر ھېچقاچان تىنچ ئۆتمىگەن، تەقدىرنىڭ جىلۋە قىلىشىنىمۇ كۈتۈپ يېتىپ باقمىغانىدى. تۈركىستان تۈركلىرى ھەر ئىمكانىيەتتىن پايدىلىنىپ ئىشغالچى كۈچلەرگە قارشى نارازىلىقىنى ئىپادىلەپ تۇردى. ئەزىز ۋە شانۇ - شەۋكەتلىك مىللىتىمىزنىڭ ھۆر ۋە مۇستەقىل ياشاش ئارزۇسى قەدىمدىن تارتىپ قان - قېنىغا سېڭىپ كەتكەن ھۆكۈمرانلىق خاراكتېرىدىن مەنبەلەنگەن يۈكسەك ئارزۇ - ئارمانى ئىدى. نە ئامال بولسۇنكى، دۈشمەن كۈچلۈك ۋە زامانىۋى تۈستە تەييارلىقى بار ئىدى. بىز بولساق، مەھكۇملۇقنىڭ ناقولاي ۋە قىس بولغان شەرت - شارائىتلىرى تۈپەيلى ھەر تەرەپلىمە يېتىشىپ چىقىشقا ئۈلگۈرمىگەنىدۇق. ئەھۋالىمىز شۇنداق تۇرۇپمۇ بىز يەنىلا زۇلۇمغا قارشى قانلىق كۆرەشكە ئاتلاندۇق...\n\nشەرقىي تۈركىستاننىڭ كېيىنكى مەزگىللەردىكى ئىنقىلابلىرى ئۇندىن ئاۋۋالقى ئىنقىلابلارغا سېلىشتۇرغاندا غايىسى ۋە تۇتقان يولى ئېتىبارى بىلەن ئالاھىدە دىققەتكە سازاۋەر بولۇشىغا قارىماي، دۈشمەننىڭ كۈچ - قۇۋۋىتى ھەمدە خىتاي ۋە رۇسنىڭ ئورتاق نۇقتىسىنىڭ كوممۇنىست مەركەزلىك بولۇشى جەھەتتىن ھەر ئىككىسىنىڭ سەپنى بىر قىلىشى ئۇشبۇ كۈرەشنىڭ شەكلىنى پۈتۈنلەي باشقا بىر تۈسكە ئېلىپ كىردى. بۇ سەۋەبتىن، شەرقىي تۈركىستاننىڭ نۆۋەتتىكى ئىنقىلابى ئوخشىمىغان نۇقتىلاردا تۇرۇپ تەكشۈرۈپ تەھقىقلانمىقى زۆرۈر. چۈنكى مەزكۇر جەڭدە دۈشمىنىمىز خىتاينىڭ تەرىپىنى ئېلىپ ئۇنىڭغا ياردەم بەرگەن رۇسلارنىڭ نۆۋەتتىكىدەك ئارىغا قىسىلىۋېلىشى ۋە بۇ ئىككى ئەزەلىي تۈرك دۈشمىنىنىڭ كېيىنكى جەڭلەردە قولنى قولغا تۇتاشتۇرغانلىقى ئالاھىدە بىر ئىش ۋە ئىنتايىن خەتەرلىك بىر ۋەزىيەتتىن بېشارەت.\n\nشەرقىي تۈركىستان ئىنقىلابىنى يېقىندىن كۈزەتمىگەن، خەلقىمىزنىڭ ئىرادىسىنى، زۇلۇمنىڭ، ۋەھشىيلىكنىڭ ئازاب - ئۇقۇبەتلىرىنى بىزچىلىك قىينىلىپ ھېس قىلمىغان ياكى بۇلارنى بىلىشنىمۇ خالىمىغانلار ئىنقىلابىمىزنى «بىھۇدە جەڭ» ياكى بولمىسا «بىھۇدە قان تۆكۈش» دەپ ئويلىدى ۋە بىزگە «ئاپتونومىيە ۋە قانۇنىي باراۋەرلىك» تەلەپ قىلىشنى تەۋسىيە قىلىشتى. ئەلۋەتتە بىز «ئاپتونومىيە ۋە قانۇنىي باراۋەرلىك» تەلەپ قىلىشنىڭ ۋەتەن ئۈچۈن ئەمەلىيلىشىدىغان تەرىپىنى بۇ كۆرەشنى دەسلەپ باشلىغاندىلا بىلىپ يەتكەن ئىدۇق. ئەمەلىيەتتە، خىتاينىڭ بىزگە بەرگەن ئاپتونومىيەسى ۋە ئۆز مىللىتىگىمۇ پايدا ئېلىپ كېلەلمىگەن جۇمھۇرىيەت ھەق - ھوقۇقلىرى تۈركىستانىمىز ئۈچۈن ئېلىپ ئېيتقاندا، يەنە شۇ ئاسارەت، يەنە شۇ زۇلۇم، يەنە شۇ ئىزىشتىن باشقا نەرسە ئەمەس ئىدى. بىز بۇ كۈرەشنى بىراۋدىن تىلەپ ئېلىش ئۈچۈن قىلمىدۇق ۋە قىلمايمىز. تىلەپ ئالىدىغان ئىش بولسا، ئۇنى ئۇرۇشسىزمۇ قولغا كەلتۈرگىلى بولاتتى. ئەمما بىز بىر دەۋانى باشلىدۇق. دەۋايىمىز مۇتلەق ھالدا مىللىي قۇرتۇلۇشتۇر. دەۋا دېگەن ئىكەنمىز قان تۆكمەي، قۇربانلىق بەرمەي بولمايتتى. دەرۋەقە، ئىنتايىن ھەققانىي رەۋىشتە قان تۆكتۇق، سۆيۈملۈك ۋەتىنىمىز ئۈچۈن ئىككىلەنمەي خۇشاللىق بىلەن جان بەردۇق ۋە بۇ يولدا يەنە ئوخشاش غەيرەت بىلەن قان تۆكۈشكە تەييارمىز!\n\n### [ئىچكى خىيانەت ۋە ئىيسا يۈسۈپ ئالپتېكىن مەسىلىسى]\nبىز مىللىي كۆرەش ھەرىكىتىمىزنى باشلىغان كۈنلەردە بىزگە «ئاپتونومىيە تەلەپ قىلىش»نى تەۋسىيە قىلغان ۋە خىتايلارنى ئۇچۇرۇپ كۆككە كۆتۈرگەن، ئۇلار بىلەن يىرىكلىشىش ئەمەس، ئەكسىچە بىرلىشىشنىڭ پايدىلىق ئىكەنلىكىنى ئىلگىرى سۈرۈپ مەسلىھەت بەرگەن غاپىللارمۇ بولدى. بىز بۇنداقلارنىڭ ئارىمىزدىن، يەنە كېلىپ شەرقىي تۈركىستانلىقلىرىمىز ئارىسىدىن چىقىپ قېلىشىنى ئەسلا خالىمىغان ۋە ھەتتا ئۇنداقلارنىڭ چىقىشىنى تەخمىنمۇ قىلمىغان ئىدۇق... بىراق، مىڭ ئەپسۇسكى شۇ بەدبەخت تاسادىپىيلىققا دۇچ كەلگىنىمىزدىن ئېچىندۇق.\n\nئۆزىنى شەرقىي تۈركىستانلىق دەپ يۈرگەن ئىيسا بەگ ئوغلى يۈسۈپ دېگەن بىرىنىڭ «چىن تۈركىستانى ئاۋازى» دېگەن ئىسىمدا چىقارغان مەجمۇئەسىنى كۆرۈپ ئۇنىڭدىكى قوپال گەپلەرنى، ھەمدە بىزنىڭ غايىمىز ۋە دەۋايىمىزغا ئۇيغۇن كەلمەيدىغان پىكىرلەر بىلەن «خىتاي مەدداھلىقى» قىلغانلىقىنى ئوقۇغىنىمىزدا ھەيران قالغان ئىدۇق. ئەمما ئۇنىڭ بولشېۋىكلەرنىڭ ۋەھشىيانە قىلمىشلىرى، ئادىمىيلىككە يات قىلغان - ئەتكەنلىرىگە دائىر بايانلىرىدىن بىر ئاز توغرا چۈشىنىپ ئۇنىڭ خىتاينى مەدھىيەلىشىنى بىرخىل ھال ئېيتىش ۋە تەسەللىي بولسا كېرەك، دەپ ئويلىغانىدۇق. بىراق ئارلىقتا ئۇ «ئۇرۇش خەۋىرى» ناملىق مەجمۇئەسىنى چىقىرىپ ئۆزىنىڭ ئەپت - بەشىرەنى مەيدانغا ئاشكارا قىلدى. ئىيسا ئىسىملىك يولدىن چىققان بۇ ساتقۇن شەرقىي تۈركىستانلىقلار نامىدا سۆزلەپ بىزنى بەكمۇ نۇمۇسقا قويدى. دادىسىنىڭ خىتاي كادىرى بولغانلىقى سەۋەبلىك «بىك» ئاتىقىنى قوللىنىپ يۈرگەن بۇ خىتايپەرەسنىڭ يالغۇز خىتاي بىلەنلا ئەمەس، داھىيىسى بولغان جىياڭ جېشىدىن كېيىن رۇس بولشېۋىكلىرى بىلەنمۇ بىرلىشىپ كەتكەنلىكى شۇبھىسىز ئىدى.\n\nبىز بۇ نۇمۇسسىز «خىتاي ۋەتەنپەرۋىرى»نىڭ مىللىي دەۋايىمىزغا جىددىي مەنىدە خەتەرلىك ئۇنسۇر ئىكەنلىكىنى ئويلاپ تۇرغىنىمىزدا (بۇ مەزگىل 1938/03/11 كۈنلىرى ئىدى) نەسىل - نەسەبى ئۆزىگە ئوخشاش گۇمانلىق بىرسى بىلەن بىرلىكتە ھىندىستانغا كەلدى. مەتبۇئاتتا قىلىپ كەلگەن پروپاگانداسىنى ۋە «خىتاي ۋەتەنپەرۋەرلىكى»نى ئۆزى بىر قوللۇق يۈرۈتۈشنى ۋە بۇنى شەھەرمۇشەھەر كېزىپ ئاڭلىتىشنى كۆڭلىگە پۈكۈپ تا خىتايدىن ھىندىستانغىچە يېتىپ كەلگەن بۇ ئىيسا تەپتارتماستىن ماڭا خىتايغا قايتىشنى ئېيتىپ ئۇ يەردە ماڭا بېرىلىدىغان بۈيۈك مەنسەپ - مەۋقەلەرنى سالا قىلىپ تۇردى. ئۇنىڭ بۇنداق قىزىقتۇرۇشلىرىمۇ ئەسلىدە ئۇنىڭ چاكىنا بىر نەرسە ئىكەنلىكىنى ئىسپاتلىغان ئىدى.\n\nسۆيۈملۈك ۋەتىنىمدە ئېلىپ بارغان كۈرەشلىرىمگە، ھەمدە ئەزىز يۇرتداشلىرىمنىڭ سەمىمىي تىلەك ۋە ئارزۇ - ئارمانلىرىنى روياپقا چىقىرىش ئۈچۈن كېتىۋاتقان مىللىي يولۇمغا توغرا كەلمەيدىغان ۋە تامامەن زىت بولغان بۇ تەكلىپكە مېنىڭ بېرىدىغان جاۋابىممۇ ئېنىق ئىدى. ئەزىز ۋەتەن ئەۋلادلىرىنىڭ مۇبارەك قانلىرىغا بىھۆرمەتلىك قىلىش ئەقلىمدىن كەچكەن ئەمەس. شۇنداقلا بۇ يولدا يۈرگەنلەرنىڭ ئوخشاش سەمىمىيەت ۋە ئارزۇ - ئارمان بىلەن خىزمەت قىلىۋاتقانلىقى ماڭا ئايان، ھەمدە شۇنداق بولۇشىنى ئۈمىد قىلىمەن. ۋەتەندىن چەتئەلگە چىققانلىقىم ھەرگىزمۇ كۈرەش قىلىشتىن قاچقانلىقىمدىن، قانداقتۇر كېيىنچە يەنە خىتايغا قايتىپ مەنسەپ ۋە ماقام ئېلىش ئۈچۈن ئەمەس. كۈرەش ھاياتىمدا مەن بىلەن يانمۇيان سەپ تۇتقان دوستلىرىمغا مەلۇمكى، مەن ھېچقاچان ماقام ئۈچۈن «مىللىي غورۇرۇم»نى ساتمىدىم. مەنسەپ تۇتقىنىمدىمۇ سەمىمىي ھالدا «مىللىي مەپكۇرەم»دە چىڭ تۇردۇم. ۋەتەن ۋە مىللىتىمگە قارشى بۇرچۇم ھەمدە كۈرەشكە ئاتلانغان ۋاقتىمدا ئىچكەن قەسەميادىم ئەبەدىي ۋە ئىزچىلدۇر. ئىيسا ۋە ئۇنىڭغا ئوخشىغان پەسەندىلەر ياخشى بىلسۇنكى، بۇ ئىنقىلاب ئەمدى ئۆزىنىڭ تېگىشلىك نەتىجىسىنى قولغا كەلتۈرمىگۈچە توختاپ قالمايدۇ. ئۇنىڭ قەھرىمان ئەركەكلىرى مەپكۇرەۋى ساھەدىن ئورۇن ئېلىپ بولغان. ئەمدى ئۇلار بۇ جەڭدىن تاكى مەقسەتكە يەتمىگۈچە توختاپ قالمايدۇ، ماڭغان يولىدىن ئەسلا قايتمايدۇ.\n\nئىيسا ھەقىقەتەن خاتا ئادرېسقا كېلىپ قالغانلىقىنى چۈشىنىپ يەتتى. ئەمدى ئۇ باشقا يولنى سىناپ كۆرۈشكە باشلىغانىدى. ئۇ خوجايىنى بولغان بومبايدىكى خىتاي كونسۇلى بىلەن بىرلىشىپ تەھدىت قىلىش ئۇسۇلىنى قوللاندى ۋە بىرىتانىيە - ھىندىستان ھۆكۈمىتىگە چېقىشتۇرۇپ بىزنى ھەپسىگە ئالدۇردى...\n\n### [ھىندىستاندىكى تۇتقۇن ۋە سىياسىي ئويۇنلار]\nبىزنى ئەڭ ئەپسۇسلاندۇرغان ئىشلاردىن بىرى دەل مۇشۇ ئىش بولغان ئىدى. ئۆلۈمدىن قورقمىغان، ئەڭ نازۇك ۋە سەزگۈر ئىشلاردىمۇ تەمكىن تۇرغان بىز كەبى كۈرەش قىلغۇچىلارنىڭ سەمىمىيىتىگە ھۆرمەت قىلىدىغانلىقى كۈتۈلۈۋاتقان ئاتالمىش «جەنتىلمەن بىرىتانىيە» تۈرلۈك مۇراجىئەتلىرىمىز تۇرسىمۇ، سەۋەب ۋە باھانە كۆرسىتىشتە پۈتۈنلەي چېقىمچىلىققا ئاساسلانغان ھالدا بىزنى يىگىرمە سەككىز كۈن قاماپ قويدى ۋە بىزنى ھىندىستاندىن چىقىپ كېتىش شەرتى بىلەن قويۇپ بەردى. ئەگەر بىزنى قاماققا ئالغانلار بىز قارشى تۇرۇۋاتقان خىتاي ياكى رۇس ھۆكۈمەتلىرى بولغان بولسا ئىدى، ئانچە ھەيران قېلىپ كەتمەس ئىدۇق. سىياسىي پاناھلىق تەلەپ قىلىشىمىزمۇ بىزگە مېھمان سۈپىتىدە مۇئامىلە قىلىشىدىن، چىرايلىق رەۋىشتە كۈتۈۋېلىشىدىن باشقا تەلەپ كۈتۈلمىگەن بىرىتانىيە - ھىندىستان ھۆكۈمىتىنىڭ بۇ ھەرىكىتى رۇسنىڭ يۈزىنى قىلغانلىقىدىنمۇ ياكى خىتايغا خۇشامەت ئىپادىسى بىلدۈرۈشتىن بولغانمۇ، بىلەلمەي قالدۇق...\n\nھەقىقەتەن تەرەپسىز دەپ بىلگەن ئىنسانلىرىمىزنىڭ تەرەپبازچە بىر تۈستە ئوتتۇرىغا چىقىشىدىن ئېچىندۇق. بولمىسا بىز ئۇنداق ھادىسىلەردىن قورقۇپ يولىدىن ۋاز كېچىدىغانلاردىن ئەمەس. تومۇرىمىزدا ئېقىۋاتقان قان بىزنىڭ ئاڭ - تۇيغۇلىرىمىز، ئىرادىمىزدۇر. دوست - دۈشمەنلىرىمىز شۇنى بىلىپ قېلىشسۇنكى، بىز بەلگىلىك نىشان ۋە مۇئەييەن غايە بىلەن كېتىۋاتىمىز. شۇڭا بىزنىڭ بۇ تەبىئىي غايىمىزگە قارشى تۇرغانلارنى دۈشمەن دەپ بىلىش مەجبۇرىيىتىمىز بار. شۇنى ئېنىق قىلماي بولمايدۇكى، دۈشمەنگە دوست بولغانلار بىزگە دوست بولالمايدۇ. بىز ئىشغالچى ئەمەس، ئەكسىچە ئىشغالچىلارغا قارشى مىللىي مەۋجۇتلۇقىنى ساقلىماقچى بولغان بۈيۈك بىر مىللەتنىڭ ئەزالىرىمىز. كاشكى، ۋەتىنىمىزنى بېسىۋالغانلارغا قارشى كۈرەشلىرىمىزگە ئارىلىشىۋالغانلار، توسقۇنلۇق قىلىۋاتقانلار ۋىجدانلىق مىللەتلەردىن چىقمىغان بولسا...\n\n### [خاتىمە ۋە خىتاب]\nبىزنىڭ بۇ كۆرۈشىمىز ئىمانىمىزنىڭ تىمسالىدۇر. قورقاقلىق بىزگە يات بىر ئۇقۇمدۇر. يولىمىز ئېنىق، غايىمىزمۇ ھەم ئېنىق ۋە ئوچۇق. مىللىي غايىمىزدىن ۋاز كەچكىنىمىز دۈشمەن بىلەن بىرلەشكىنىمىزگە باراۋەر!\n\nۋەتەن ئىچى ۋە سىرتىدىكى يۇرتداشلار ۋە كۈرەش يولىدىكى قېرىنداشلىرىمغا دەيدىغان ئاخىرقى سۆزۈم: مۇقەددەس غايىمىز ئۈچۈن ھارماي - تالماي ئاخىرىغىچە خىزمەت قىلىش، قەيتسىز ۋە شەرتسىز ھالدا ۋەتەن - مىللەتنىڭ مۇستەقىللىقىنى كاپالەتكە ئىگە قىلىش يولىدا ئىلگىرىكىدىنمۇ بەكرەك قۇتلۇق بىر شەكىلدە مۈرىنى مۈرىگە تىرەپ ئاتلىنىشتۇر.\n\nشەرقىي تۈركىستان تۈرك ۋەتىنىدۇر. ئۇنىڭ ئىسمىغا لايىق بىر دۆلەت بولۇشى ئۈچۈن ئەستايىدىل خىزمەت قىلماق بارچىمىزنىڭ زىممىسىدىكى بۇرچتۇر.\n\n**(1939- يىل 2 - ئاينىڭ 24 – كۈنى، شەھىرى بومباي).**"}
{"title": "يىگىتلەرگە خىتاب", "author": "مۇھەممەد ئەمىن بۇغرا", "date": "1949-02-09", "tags": [], "content": "# يىگىتلەرگە خىتاب\n\n**ئەي يىگىت!** ياشلىق ۋە كۈچ - قۇۋۋەتلىك چاغلىرىڭدىن پايدىلىنىپ ئىلىم ئۆگەن، بىر ئىشنىڭ پېشىنى تۇت! چۈنكى سەن ۋە ئائىلەڭنىڭ، ھەتتاكى ئەزىز ۋەتەن ۋە مىللىتىڭنىڭ ھاياتى سېنىڭ بۈگۈنكى غەيرىتىڭگە قاراشلىق. ناۋادا سەن ئىشقا يارارلىق بۇ ياشلىق مەزگىلىڭنى ئويۇن - تاماشىغا، ھاۋايى - ھەۋەسلەرگە بېرىلىپ ئۆتكۈزۈۋەتسەڭ، پارلاق ۋە گۈزەل بىر كېلەچەكنى كۆز ئالدىڭدىن قاچۇرۇپ قويغان بولىسەن. چۈنكى، ئىلىمنى، دىنىي ۋە دۇنياۋى سەرمايىلەرنى كۈچلىنىش ۋە ئىش قىلىش قابىلىيىتىگە ئىگە بولۇشنىڭ پەيتى بولغان ياشلىق دەۋردىلا قولغا كەلتۈرۈش مۇمكىن.\n\n**ئەي يىگىت!** خۇدا ساقلىسۇن، ناۋادا سەن شەھۋەتكە، شەيتانىي ئېزىقتۇرۇشلارغا مەغلۇپ بولىدىغان بولساڭ، ئۇ چاغدا سېنىڭ تەن ساقلىقىڭمۇ، بىلىم ئاشۇرۇشىڭمۇ، دىنىڭ ۋە دۇنيالىقىڭمۇ مۇدھىش بىر تەھلىكىگە چۈشۈپ قالىدۇ. بۇنداق بولغاندا، خۇش ۋە سائادەتمەن بىر كېلەچەكتىن ئۈمىدىڭنى ئۈزۈشىڭ گە توغرا كېلىدۇ. بۇ ئىنكار قىلغۇسىز بىر ھەقىقەت. ھەقىقەتكە ئۇيغۇن بولۇش ئۈچۈن ئازتولا دىققەتلىك ۋە ھەقنى تونۇيدىغان بولۇش يېتەرلىك ئامىلدۇر.\n\nبۇ ھەقىقەتنىڭ ئىبرەتلىك مىساللىرىنى كىتاب - ئەسەرلەردە ئوقۇپ كەلمەكتىمىز. ئۆزىمىزنىڭ قىسقىغىنا ھاياتىنى ئېلىپ ئېيتساق، ئۆتمۈشتە شۇنداق كۆپ يىگىتلەرنى كۆرگەنمىزكى، ئۆزى قاملاشقان، بويلىرى كېلىشكەن، گەۋىرلىك، بىلەكلىرى كۈچلۈك ئىدى. دەۋرنىڭ ئايلىنىشىنىمۇ ئۆزلىرىنىڭ ئىستىكىگە ئۇيغۇنلاشتۇراتتى. ئەپسۇسلىنارلىق يېرى، گەرچە ئۇلارنىڭ ماددىي بايلىقلىرى يېتەرلىك بولسىمۇ، لېكىن ئۇلار قۇدرەت - قابىلىيىتى ۋە شەرت - شارائىت جەھەتتىكى ئىمكانىيەتلىرىدىن ياخشى پايدىلىنالمىدى. ئەكسىچە، شەھۋەت ۋە ھاۋايى - ھەۋەسكە يېڭىلىپ، ھاياتىنىڭ باھارلىق كۈنلىرىنى بىھۇدە ئىشلارغا سەرپ قىلىشتى. ئۆزلىرىنىڭ ماددىي ۋە مەنىۋى سەرمايىلىرىنى بىكاردىن بىكار قولدىن چىقىرىپ قويۇشتى. ۋاقىت ئۆتكەنسېرى ئاتىسىدىن قالغان مال - مۈلكلەرنى بۇزۇپ چېچىپ يوق قىلىشتى. يەنە بىر تەرەپتىن ئۇلار ئىشلەش قابىلىيىتىدىنمۇ مەھرۇم قېلىشتى. چۈنكى ئىشرەتپەرەسلىك ئۇلارنىڭ سالامەتلىكىنى كېسەللىككە، كۈچلۈكلىكىنى زەئىپلىككە ئايلاندۇرۇپ بىچارە ۋە بەختسىز قىلىپ قويدى.\n\nتەجرىبىمىزگە ئاساسلانغاندا، بۇ خىل ناچار تاسادىپىيلىقلارنىڭ يۈز بېرىشى تولىراق ئۇلارنىڭ ئۆزى ۋە بالا - چاقىلىرىنىڭ تىرىكچىلىكىگە كاپالەتلىك قىلغۇدەك بىرەر ئىش ياكى ھۈنەر بىلەن شۇغۇللىنىشقا كۈچ - قۇۋۋىتى قالمىغان، ياشلىق لاياقىتى تۈگىگەن بىر ۋاقىتقا توغرا كېلىپ قېلىشى بولدى.\n\nئاددىيلاشتۇرۇپ ئېيتسام، ئۇشبۇ بەختسىز ياشلار «دۆلەت قۇشى بېشىمىزدىن ئۇچۇپ كەتتى، پەلەكنىڭ ئايلىنىشى تەتۈركەن» دەپ خوراپىي ئەقىدىلەرگە چۈشۈپ قالغان بولۇپ، ئىشنىڭ ھەقىقىتىگە قارايدىغان بولساق، ئەسلىدە پۈتۈن گۇناھ ئۇلارنىڭ ئۆزىدە ئىكەنلىكى، پارلاق ھاياتىنى ئۆز قولى بىلەن قاراڭغۇلۇققا پاتۇرغانلىقى، نادانلىقى تۈپەيلى گۇناھسىز بىچارە ئائىلىسى ۋە مەسۇم بالىلىرىنى پالاكەت توپىسىغا تاشلاپ قويغانلىقى مەلۇم بولىدۇ. دېمەك ئۇلارنىڭ ئۆزلىرى ھاياتنىڭ ماددىي ۋە مەنىۋى فەيزلىرىدىن مەھرۇم بولۇپلا قالماي، بىچارە ۋە تۆۋەن سەۋىيەلىك يەنە بىر سىنىپنىمۇ جەمئىيەتكە چىقارغان بولدى. ئۇلار ئەنە شۇنداق ھېچبىر گۇناھىغا شېرىك بولمىغان ھايات يولدىشى بولغان بىچارە خاتۇنى ۋە ئائىلە - ئەۋلادلىرىنىمۇ بەختسىزلىك ۋە بىچارىلىك پالاكىتىگە تۇتۇپ بەرمەكتە.\n\nتوغرا، ئۇلارنىڭ ئارىسىدا پۇشايمان قىلغانلار، ئۆتمۈشتىكى خاتالىقلىرىغا قاراپ بارمىقىنى چىشلىگەنلەرمۇ بار. لېكىن بولغۇلۇق بولۇپ بولغاندىن كېيىن قىلغان بۇنداق پۇشايمان ئەھلى ئائىلىنى بەختسىزلىك ۋە خورلۇقتىن قۇتۇلدۇرۇشقا يارىمايدۇ. مۇشۇ تۈپەيلى ئۇلار «ئۆلۈككە ياسىن ئوقۇغاننىڭ نېمە پايدىسى؟» دېگەن سۆزلەر بىلەن مەسخىرىگە قالماقتا.\n\nبۇنىڭغا بىنائەن **ئەي يىگىت!** مەۋجۇت ئورنۇڭدىن پايدىلان، قولىقىڭدىكى غەپلەت پاختىسىنى ئېلىۋەت، ئۆز قولۇڭ بىلەن زەھەر ئىچمە! بىكارچىلىقنى، قۇرۇق ھەۋەسنى ۋە ھېلىقىدەك «شارابخورلۇق، قىمار ئويناش ياشلىقنىڭ بىر مودىسى» دەيدىغان ئورۇنسىز چۈشەنچىلەرنى تاشلا! بەخت - سائادەتنى بۇنداق خىيالپەرەستلىكلەر ئارىسىدىن مىڭ ئىزدىسەڭمۇ تاپالمايسەن. ئۆزۈڭنىڭ ۋە ئائىلەڭنىڭ كېلەچىكىنى زەھەرلىمەسلىك ئۈچۈن مۇمكىنقەدەر ئىشرەتۋازلىقتىن ئۆزۈڭنى تارت!\n\nدەرۋەقە، ياشلىق دەۋرنى ئەيش - ئىشرەت ۋە ئويۇن - كۈلكىنىڭ پەيتى دەپ چۈشىنىش پۈتۈنلەي باتىل بىر پىكىردۇر. بۇنى كاللاڭدىن چىقىرىپ تاشلىغىن! ئەكسىچە ياشلىق دەۋرىڭنى ئاكتىپ ھەرىكەت قىلىش ۋە ئىلىم تەھسىل قىلىشنىڭ دورىسى دەپ بىل ۋە پۇرسەتنى غەنىيمەت ئەيلە! بۇنى قىلمىساڭمۇ ئۆمۈر دېگەن كۆزنى يۇمۇپ ئاچقۇچە ئۆتۈپ كېتىدۇ. شۇنى بىلىشىڭ كېرەككى، ۋاقىت ئۆتۈپ كەتكەندىن كېيىن قىلغان پۇشايمان ھېچبىر دەردىڭگە داۋا بولمايدۇ. ۋاقىتسىز پۇشايمان يېيىشنىڭ ئورۇنسىز بىر ئىش ئىكەنلىكى ئوپئوچۇق بىر ھەقىقەتتۇر.\n\n**ئەي بەرنا يىگىت!** سېنى مەن «ئۆچكەن ئوتتەك، مۇزلىغان سۇدەك ياشا»، دېمەكچى ئەمەسمەن. ياق، ياق! مەن سۆزۈمنى ئەسلا بۇ مەقسەتتە دەۋاتقىنىم يوق. ھەم بۇنداق بىر زىيانلىق پىكىرنى ھېچقاچان ساڭا ئېيتمايمەن. بەلكى مېنىڭ تەۋسىيەم: ھەمىشە خۇش بول، ھاياتىڭنى چاپسانلىق ۋە خۇشاللىق ئىلكىدە ئۆتكۈز! زاماننىڭ قىيىنچىلىقلىرىنى ۋە ئۇيغۇنسىزلىقلىرىنى ئوچۇق - يورۇقلۇق بىلەن، كۈلۈمسىرەپ تۇرۇپ كۈتۈۋالغىن! ھېچقاچان ھادىسىلەرنىڭ قارشىسىدا بوينۇڭنى ئىگىپ قالما، ياشلىق كۈچۈڭ بىلەن بارچە ئۇيغۇنسىزلىقلار ئۈستىدىن غالىب كېلىشكە تىرىش!\n\nمەقسىدىم شۇنىڭدىن ئىبارەتكى، مۇمكىنقەدەر ياشلىق دەۋرىڭدە بۇزۇق ۋە زىيانلىق تەرەپلەردىن ئۆزۈڭنى يىراق تۇت! بەخت - سائادەت ھېچقاچان ئىشرەتۋازلىقنىڭ قۇچىقىدىن تېپىلمايدۇ. بەلكى ئىشقىۋازلىق دائىم بەدبەختلىككە، سىفلىس، جىگەر بۇزۇقلىقىغا، يۈرەك بۇزۇلۇشىغا، ئەقىل بۇلغىنىشى ۋە باشقا بىر قاتار پالاكەتلەرگە ئېلىپ بارىدۇ. بۇ ئارقىلىق سېنى ئىلىمدىن، ماددىي ۋە مەنىۋى سەرمايىلەردىن مەھرۇم قىلىدۇ، بەختسىزلىكتىن باشقا نەتىجە ئېلىپ كەلمەيدۇ.\n\nخۇدايى تائالا بۇ دۇنيادا خۇشال ۋە سائادەتمەن بولۇشنىڭ ھەددى ھېسابسىز يوللىرىنى، تۈرلۈك ۋاسىتىلىرىنى ياراتقاندۇر. بۇ خىل تەبىئەت ۋە قۇدرەتنىڭ ۋاسىتىسىدىن، تۈرلۈك يوللىرىدىن پايدىلىنىپ ئەبەدىي خۇشاللىق ئىچىدە ياشاي دېسەڭ، بۇ يول ساڭا ھەر ۋاقىت ئوچۇق.\n\nتەن ساقلىقى، ئەقىل ساغلاملىقى، گۈزەل ئەخلاق، ئىلىم ئارتتۇرۇش، خەلق خىزمىتىدە بولۇش، ئىشچانلىق ۋە ئەڭ ئاخىرىدا ئۆز كۈچىگە تايىنىپ تۇرمۇشنى كاپالەتكە ئىگە قىلىش قاتارلىقلار سېنى خۇشالمەن ۋە سائادەتمەن قىلىدىغان يوللار ئىچىدە ئەڭ مۇھىملىرىدۇر.\n\n**ئاپتورى: مۇھەممەد ئەمىن بۇغرا**\n\n---\n**مەنبە:** «ئەرك گېزىتى»، 239 - سان، 1949 - يىل، 9 - فېۋرال، مەخسۇس ماقالىسى.\n\n*ئۇيغۇرچىغا ئاغدۇرغۇچى: بۇرھان مۇھەممەد*      \n\n\n\n**مەنبە:** **ئويغاقلار دۇنياسى سەھىپىسى**"}
{"title": "ۋەتەن ئاشىقى", "author": "سەرۋى ھۈسەين", "date": "2020-03-15", "tags": [], "content": "# ۋەتەن ئاشىقى\n\nشېئىر بىر كۈلتۈرنىڭ يۈكسەك سەۋىيەدە ئىپادىلەش ئۇسۇلىدۇر. گېگىلنىڭ تەبىرى بىلەن ئېيتقاندا، شېئىر بارچە سەنئەتنىڭ خۇلاسىسى، نېگىزى. شېئىر ئۆز نۆۋىتىدە ئۆزلۈكنىڭ پەرقىگە بارغان، پەلسەپەلەشكەن بىر مەدەنىيەتنىڭ ئەسىرىدۇر. ئۇ ئويغاقلىقنىڭ چوققىسىنى ئىپادە قىلار. شېئىر نە پەقەت كۈيلىمەيدۇ، بەلكى كۈيلەۋاتقانلىرىنىڭ ھەيكىلىنى قاتۇرىدۇ، شېئىر نە پەقەت تەسۋىرلىمەيدۇ، بەلكى رەسىمگە ئالىدۇ. شائىرلار بۇ تىلنىڭ مېمارلىرى بولۇپ، يۈرەكتىن يېزىلغان شېئىر تىلغا جان، دىلغا روھ بېرىدۇ. «شېئىر يازغان بىر كۈلتۈر قولاي يېڭىلمەس، ئاسانلىقچە پۈكۈلمەس» دەيدۇ مۇتەپەككۇرلىرىمىز. ئانا تىل كۈيلىنىۋاتقان بۈگۈنكى كۈندە بۇ تىلنىڭ مېمارلىق ئىزىنى داۋاملاشتۇرۇۋاتقان، ئىزباسارلىقىنى جارى قىلدۇرۇۋاتقان مىننەتسىز ئانا تىل پەرۋىشكارلىرىغا سالام بولسۇن! ئەنە شۇ پەرۋىشكار شائىرەلىرىمىزدىن سەرۋى ھۈسەيننىڭ تۆۋەندىكى يالقۇنلۇق شېئىرى ھۇزۇرۇڭلاردا:\n\n## ۋەتەن ئاشىقى\n\n**سەرۋى**\n\nكېزىپ ئەللەرنى ھېچ كۆرمەم سېنىڭدەك جەننىتى رىزۋان،\n\nتىلىمدا زىكرىدۇر ئىسمىڭ، ئوتۇڭدا يانغىنىم يانغان.\n\nمۇساپىرلىق پېتىپ جانغا، سېنىڭ قەدرىڭنى بىلدۈردى،\n\nكۆزۈمگە تۇپرىقىڭ سۈرسەم، قالارمۇ باشقا بىر ئارمان.\n\nغېرىب باشىمنى ئېپ كەتتىم، سېنى باسقاندا ياۋ - دۈشمەن،\n\nقەرزدارمەن ساڭا مەڭگۈ، شۇنىڭغا زورلىدى دەۋران.\n\nكېچەلەردە چۈشەپ نەچچە سېنى يوقلاپ بېرىپ كەلدىم،\n\nسەھەردە ئويغىنىپ يىغلاپ يۈرەكنى تىلغىدى ئەفغان.\n\nغېرىب ئاتلىق بولۇپ قالدىم، سېنى ئالدى تالاشقانلار،\n\nتۆكۈپ دەردىمنى ياتلارغا پۈتتۈم قانچىلاپ داستان.\n\nكۆزۈمدىن كۆرمىدى ئەكسىن، ماڭا باققان بۇرادەرلەر،\n\nدېدىكى تىندۇرۇپ ئاپتۇ كۆزۈڭنى بىر قارا ھىجران.\n\nئۆتۈپ كەتتى تالاي ياز - قىش ۋەتەن دەپ ئاھ ئۇرۇپ يىغلاپ،\n\nھامان بىر كۈن كۆرەرمەن دەپ ئېيتتىم قانچىلاپ يالغان.\n\nدېسە يۇرتۇڭ ئىدى قانداق، دېدىم: جەننەتكە تەققاس قىل،\n\nئىدىكى گۈل - گۈلىستانلىق، بېغى ئۇز، بۇلبۇلى خەندان.\n\nئىدىكى قەشقىرىم خانلىق مەدرىسەم، قەدىم جايىم،\n\nماكانى ئىلمۇ - ئېرپاننىڭ ئىنايەت ئەيلىگەچ سۇبھان.\n\nمەئىشەتلىك بېغى ئەلۋەك، قېرى - ياشى شېرىن سۆزلۈك،\n\nتاللىق ئارتۇچۇم باغرىم - مازارىم ساتۇق بۇغراخان.\n\nئىدىكى خەلقى تەقۋادار، تەۋازۇلۇق خوتەن شەھىرىم،\n\nھەكىملەر بابىدا يەكتا، يەنە بىر نامىدۇر شەھدان.\n\nئىدىقۇت خانىدانىمنىڭ مىراسى چوغ گۈزەل تۇرپان،\n\nئۈزۈمزار قوينىدا سانسىز يېتىشكەن ئوت يۈرەك ئوغلان.\n\nقۇمۇل شەھرىم ئىنايەتلىك خەلقى قاپ يۈرەك غەييۇر،\n\nزۇلۇمغا باشىنى ئەگمەس دېگەيسەن ساھىبى كامران.\n\nگۈزەل ئاقسۇغا گەر كەلسەڭ كېتىشنى ئىستىمەس كۆڭلۈڭ،\n\nتارىم بويىدا تىلسىم، غازاتگاھىم ئۆزى مەردان.\n\nئىدىكى كانى ھىممەتنىڭ گۈزەل غۇلجام سائادەت يار،\n\nجۇۋان ھەم قىزلىرى ھۆردەك، تامام ئەركەكلىرى پالۋان.\n\nئىدى ئالتاي چىمەنزارىم، بېھىشكە نۇسخىدار باغچەم،\n\nقارا ئىرتىش ئاقار ئۇندا، ئەقىللەرگە كۈمۈش رەخشان*.\n\nئىدى كورلام دىلىم شادى، پەرىۋەش* قىزلىرى سەرۋەر،\n\nتاھىر-زۆھرەمنى ئۆستۈرگەن، باش ئەگىم بويى سەيلان.\n\nئىدىكى مۆھتەرەم، ئەۋزەل، ئۈرۈمچى رەستىسى ئاۋات،\n\nساكلارىم* بېغى تاللىق*، گۇۋاھ تارىخ بېرەر پەرمان.\n\nئۇچۇم تۇپراقىنى ئالسام، شىمىرلاپ زەرلىرى سۆزلەر،\n\nقەدەم ئاستىم ئەمەس تۇپراق، مىسالى خەزنە - ئالتۇن كان.\n\nقوشنام بار ئىدى بۇندا قارا تاز*، قارغا، قۇزغۇندەك،\n\nگۈزەل يۇرتۇمغا قەست قىلدى، سوزۇپ تىرناقلىرىن چەندان.\n\nنىتەي ئاھ، ھىيلىگەر قەللاب بېسىپ ئالدى گۈزەل يۇرتۇم،\n\nتالاي قىز ھەم يىگىتلەرنىڭ ياتار جايى سوغۇق زىندان.\n\nشۇملۇق خالتىسىن ئاچتى ئۆزى سەت ھىيلىگەر قەللاب،\n\nئەزىز خەلقىمنى خار قىلدى، ئوقۇپ ئەپسۇن، ھۈرۈپ ھەريان.\n\nكۆرۈڭ خەلقىم ھالى قانداق، كۆيەر ئوتتا، ئاقار سۇدا،\n\nكۈلۈپ خىر - خىر زالىم قەللاب، ئىچىپ قانلار سۈرەر دەۋران.\n\nنىتەي، كەتتى قولۇمدىن يۇرت، مۇساپىر نامىنى ئالدىم،\n\nئىشىمدۇر ئاھ ئۇرۇپ يىغلاش، شىكايەتتە سېلىپ غەليان.\n\nسۆزۈمنى ئاڭلىبان يارەن دېدى يۇرتۇڭنى راست سۆيسەڭ،\n\nساداقەت - ھىممىتىڭ ۋەزنى سىناپتۇ قادىرى راھمان.\n\nئىشق يولىدا ھەر كىملەر ئېتەر دەئۋا، جېنى تاتلىق،\n\nيېشىنى تۆكىدۇ مونچاق، بىلەر ھەممە سۆزى يالغان.\n\nدېمەس ھېچكىم ئاشىق پەرھاد مەگەردە كەسمىسە تاغنى،\n\nجېنىدىن كەچمسىە بولماس ئىشقنىڭ بابىدا سۇلتان.\n\nشىكايەت ئەيلىبان يىغلاپ، قۇرۇق دەئۋاغا كىم مەشغۇل،\n\nنېسىپ بولماس ئاڭا مەڭگۈ ۋەتەن ئاتلىق گۈزەل جانان.\n\nۋەتەن ئىشقىنى گەر بىلسەڭ ئىماننىڭ پارچىسى ئاشىق،\n\nۋىسال جامى سېنى كۈتكەي، بېرەر رەززاق زەپەر ئىمكان.\n\nنەزەر سال يەتتە ئىقلىمغا كىمەركى خان، كىمەركى قۇل،\n\nسۇغارغاچ قېنىدا تۇپراق، دىلى سەرخۇش سۈرەر دەۋران.\n\nۋەتەننىڭ ۋەسلىگە يەتكەن ئاشىقلار دېدى تەھقىق،\n\nمەگەر بۇ كويدا جان بەرسەڭ كېلەر ھەققى يەنە ئەرزان.\n\nبېھىش باغلىق گۈزەل يۇرتۇڭ ئۈچۈن جاندىن كېچىپ چىققىن،\n\nقانات بولسۇن ۋەتەن ئىشقى، زەپەر قۇچقىن جەسۇر مەردان.\n\nبېشىڭنى سەجدىگە قويساڭ ئەزىز تۇپراققا يەتكەندە،\n\nۋەتەننىڭ ئاشىقى دەرلەر سېنى ھەق، خالىقى - راھمان.\n\nتۆكۈپ بەرگى قىزىل گۈللەر پايانداز بولغۇسى، ئاشىق،\n\nئاياغىڭ ئاستىدە ئاققاي، بولۇپ گوياكى نۇر ئەفشان.\n\n---\n\n### ئىزاھاتلار:\n* **رەخشان:** يالتىراق، پارقىراپ تۇرىدىغان\n* **ئۈرۈمچى:** مىلادى 925 - يىلىدىكى ساك يېزىقىدا يېزىلغان قوليازمىدا ئۈرۈمچى نامى «ئىرۇمجىنىيا» دەپ ئېلىنغان بولۇپ، ساك تىلىدا ئاڭلاتقان مەنىسى «تاللىق، باراقسانلىق، ئورمانلىق» تۇر. شۇڭلاشقا ئارخېئولوگلار ئۈرۈمچى دېگەن نامنىڭ مەنىسى «تاللىق» دېگەن مەنىدە دەپ پەرەز قىلىدۇ (قۇربان ۋەلى، بىزنىڭ تارىخى يېزىقلىرىمىز، 1986).\n* **ساكلار (ساك):** مىللىتىمىزنىڭ قەدىمى قەبىلىلىرىدىن بىرىنىڭ نامى، توققۇزاق (توققۇز ساك)، ئىكىساق (ئىگە ساق)، ئوغۇساق (ئوغۇز ساك) دېگەن يەر ناملىرى بۇ ساك قەبىلىسى بىلەن مۇناسىۋەتلىك.\n* **پەرىۋەش:** پەرىدەك، پەرى كەبى\n* **قارا تاز:** ئەسلىسى تاز قارا، ۋەزىن ئېھتىياجى بىلەن «قارا تاز» دەپ ئېلىندى.\n* **ئەفشان:** چاچقۇچى، تۆككۈچى، دەريا. نۇرئەفشان: نۇر دەرياسى دېگەن مەنىدە.\n\n**2020 - يىلى، 15 - مارت، ئامېرىكا**\n**مەنبە:** ئويغاقلار دۇنياسى سەھىپىسى"}
